<h1>2 Corinthians</h1>
<p class="chapters"><a href="#2-corinthians-ch-1">1</a> <a href="#2-corinthians-ch-2">2</a> <a href="#2-corinthians-ch-3">3</a> <a href="#2-corinthians-ch-4">4</a> <a href="#2-corinthians-ch-5">5</a> <a href="#2-corinthians-ch-6">6</a> <a href="#2-corinthians-ch-7">7</a> <a href="#2-corinthians-ch-8">8</a> <a href="#2-corinthians-ch-9">9</a> <a href="#2-corinthians-ch-10">10</a> <a href="#2-corinthians-ch-11">11</a> <a href="#2-corinthians-ch-12">12</a> <a href="#2-corinthians-ch-13">13</a></p>
<h2 id="2-corinthians-ch-1">Chapter 1</h2>
<p class="verses"><a href="#2-corinthians-1-1">1</a> <a href="#2-corinthians-1-2">2</a> <a href="#2-corinthians-1-3">3</a> <a href="#2-corinthians-1-4">4</a> <a href="#2-corinthians-1-5">5</a> <a href="#2-corinthians-1-6">6</a> <a href="#2-corinthians-1-7">7</a> <a href="#2-corinthians-1-8">8</a> <a href="#2-corinthians-1-9">9</a> <a href="#2-corinthians-1-10">10</a> <a href="#2-corinthians-1-11">11</a> <a href="#2-corinthians-1-12">12</a> <a href="#2-corinthians-1-13">13</a> <a href="#2-corinthians-1-14">14</a> <a href="#2-corinthians-1-15">15</a> <a href="#2-corinthians-1-16">16</a> <a href="#2-corinthians-1-17">17</a> <a href="#2-corinthians-1-18">18</a> <a href="#2-corinthians-1-19">19</a> <a href="#2-corinthians-1-20">20</a> <a href="#2-corinthians-1-21">21</a> <a href="#2-corinthians-1-22">22</a> <a href="#2-corinthians-1-23">23</a> <a href="#2-corinthians-1-24">24</a></p>
<p id="2-corinthians-1-1"><span class="verse-num">1:1</span> <span class="verse-body">Paulus apostolus Iesu Christi per voluntatem Dei et Timotheus frater ecclesiae Dei quae est Corinthi cum sanctis omnibus qui sunt in universa Achaia</span></p>
<p id="2-corinthians-1-2"><span class="verse-num">1:2</span> <span class="verse-body">gratia vobis et pax a Deo Patre nostro et Domino Iesu Christo</span></p>
<p id="2-corinthians-1-3"><span class="verse-num">1:3</span> <span class="verse-body">benedictus Deus et Pater Domini nostri Iesu Christi Pater misericordiarum et Deus totius consolationis</span></p>
<p id="2-corinthians-1-4"><span class="verse-num">1:4</span> <span class="verse-body">qui consolatur nos in omni tribulatione nostra ut possimus et ipsi consolari eos qui in omni pressura sunt per exhortationem qua exhortamur et ipsi a Deo</span></p>
<p id="2-corinthians-1-5"><span class="verse-num">1:5</span> <span class="verse-body">quoniam sicut abundant passiones Christi in nobis ita et per Christum abundat consolatio nostra</span></p>
<p id="2-corinthians-1-6"><span class="verse-num">1:6</span> <span class="verse-body">sive autem tribulamur pro vestra exhortatione et salute sive exhortamur pro vestra exhortatione quae operatur in tolerantia earundem passionum quas et nos patimur</span></p>
<p id="2-corinthians-1-7"><span class="verse-num">1:7</span> <span class="verse-body">et spes nostra firma pro vobis scientes quoniam sicut socii passionum estis sic eritis et consolationis</span></p>
<p id="2-corinthians-1-8"><span class="verse-num">1:8</span> <span class="verse-body">non enim volumus ignorare vos fratres de tribulatione nostra quae facta est in Asia quoniam supra modum gravati sumus supra virtutem ita ut taederet nos etiam vivere</span></p>
<p id="2-corinthians-1-9"><span class="verse-num">1:9</span> <span class="verse-body">sed ipsi in nobis ipsis responsum mortis habuimus ut non simus fidentes in nobis sed in Deo qui suscitat mortuos</span></p>
<p id="2-corinthians-1-10"><span class="verse-num">1:10</span> <span class="verse-body">qui de tantis periculis eripuit nos et eruet in quem speramus quoniam et adhuc eripiet</span></p>
<p id="2-corinthians-1-11"><span class="verse-num">1:11</span> <span class="verse-body">adiuvantibus et vobis in oratione pro nobis ut ex multis personis eius quae in nobis est donationis per multos gratiae agantur pro nobis</span></p>
<p id="2-corinthians-1-12"><span class="verse-num">1:12</span> <span class="verse-body">nam gloria nostra haec est testimonium conscientiae nostrae quod in simplicitate et sinceritate Dei et non in sapientia carnali sed in gratia Dei conversati sumus in mundo abundantius autem ad vos</span></p>
<p id="2-corinthians-1-13"><span class="verse-num">1:13</span> <span class="verse-body">non enim alia scribimus vobis quam quae legistis et cognoscitis spero autem quod usque in finem cognoscetis</span></p>
<p id="2-corinthians-1-14"><span class="verse-num">1:14</span> <span class="verse-body">sicut et cognovistis nos ex parte quia gloria vestra sumus sicut et vos nostra in die Domini nostri Iesu Christi</span></p>
<p id="2-corinthians-1-15"><span class="verse-num">1:15</span> <span class="verse-body">et hac confidentia volui prius venire ad vos ut secundam gratiam haberetis</span></p>
<p id="2-corinthians-1-16"><span class="verse-num">1:16</span> <span class="verse-body">et per vos transire in Macedoniam et iterum a Macedonia venire ad vos et a vobis deduci in Iudaeam</span></p>
<p id="2-corinthians-1-17"><span class="verse-num">1:17</span> <span class="verse-body">cum hoc ergo voluissem numquid levitate usus sum aut quae cogito secundum carnem cogito ut sit apud me est et non</span></p>
<p id="2-corinthians-1-18"><span class="verse-num">1:18</span> <span class="verse-body">fidelis autem Deus quia sermo noster qui fit apud vos non est in illo est et non</span></p>
<p id="2-corinthians-1-19"><span class="verse-num">1:19</span> <span class="verse-body">Dei enim Filius Iesus Christus qui in vobis per nos praedicatus est per me et Silvanum et Timotheum non fuit est et non sed est in illo fuit</span></p>
<p id="2-corinthians-1-20"><span class="verse-num">1:20</span> <span class="verse-body">quotquot enim promissiones Dei sunt in illo est ideo et per ipsum amen Deo ad gloriam nostram</span></p>
<p id="2-corinthians-1-21"><span class="verse-num">1:21</span> <span class="verse-body">qui autem confirmat nos vobiscum in Christum et qui unxit nos Deus</span></p>
<p id="2-corinthians-1-22"><span class="verse-num">1:22</span> <span class="verse-body">et qui signavit nos et dedit pignus Spiritus in cordibus nostris</span></p>
<p id="2-corinthians-1-23"><span class="verse-num">1:23</span> <span class="verse-body">ego autem testem Deum invoco in animam meam quod parcens vobis non veni ultra Corinthum</span></p>
<p id="2-corinthians-1-24"><span class="verse-num">1:24</span> <span class="verse-body">non quia dominamur fidei vestrae sed adiutores sumus gaudii vestri nam fide stetistis</span></p>
<h2 id="2-corinthians-ch-2">Chapter 2</h2>
<p class="verses"><a href="#2-corinthians-2-1">1</a> <a href="#2-corinthians-2-2">2</a> <a href="#2-corinthians-2-3">3</a> <a href="#2-corinthians-2-4">4</a> <a href="#2-corinthians-2-5">5</a> <a href="#2-corinthians-2-6">6</a> <a href="#2-corinthians-2-7">7</a> <a href="#2-corinthians-2-8">8</a> <a href="#2-corinthians-2-9">9</a> <a href="#2-corinthians-2-10">10</a> <a href="#2-corinthians-2-11">11</a> <a href="#2-corinthians-2-12">12</a> <a href="#2-corinthians-2-13">13</a> <a href="#2-corinthians-2-14">14</a> <a href="#2-corinthians-2-15">15</a> <a href="#2-corinthians-2-16">16</a> <a href="#2-corinthians-2-17">17</a></p>
<p id="2-corinthians-2-1"><span class="verse-num">2:1</span> <span class="verse-body">statui autem hoc ipse apud me ne iterum in tristitia venirem ad vos</span></p>
<p id="2-corinthians-2-2"><span class="verse-num">2:2</span> <span class="verse-body">si enim ego contristo vos et quis est qui me laetificet nisi qui contristatur ex me</span></p>
<p id="2-corinthians-2-3"><span class="verse-num">2:3</span> <span class="verse-body">et hoc ipsum scripsi ut non cum venero tristitiam super tristitiam habeam de quibus oportuerat me gaudere confidens in omnibus vobis quia meum gaudium omnium vestrum est</span></p>
<p id="2-corinthians-2-4"><span class="verse-num">2:4</span> <span class="verse-body">nam ex multa tribulatione et angustia cordis scripsi vobis per multas lacrimas non ut contristemini sed ut sciatis quam caritatem habeo abundantius in vobis</span></p>
<p id="2-corinthians-2-5"><span class="verse-num">2:5</span> <span class="verse-body">si quis autem contristavit non me contristavit sed ex parte ut non onerem omnes vos</span></p>
<p id="2-corinthians-2-6"><span class="verse-num">2:6</span> <span class="verse-body">sufficit illi qui eiusmodi est obiurgatio haec quae fit a pluribus</span></p>
<p id="2-corinthians-2-7"><span class="verse-num">2:7</span> <span class="verse-body">ita ut e contra magis donetis et consolemini ne forte abundantiori tristitia absorbeatur qui eiusmodi est</span></p>
<p id="2-corinthians-2-8"><span class="verse-num">2:8</span> <span class="verse-body">propter quod obsecro vos ut confirmetis in illum caritatem</span></p>
<p id="2-corinthians-2-9"><span class="verse-num">2:9</span> <span class="verse-body">ideo enim et scripsi ut cognoscam experimentum vestrum an in omnibus oboedientes sitis</span></p>
<p id="2-corinthians-2-10"><span class="verse-num">2:10</span> <span class="verse-body">cui autem aliquid donatis et ego nam et ego quod donavi si quid donavi propter vos in persona Christi</span></p>
<p id="2-corinthians-2-11"><span class="verse-num">2:11</span> <span class="verse-body">ut non circumveniamur a Satana non enim ignoramus cogitationes eius</span></p>
<p id="2-corinthians-2-12"><span class="verse-num">2:12</span> <span class="verse-body">cum venissem autem Troadem propter evangelium Christi et ostium mihi apertum esset in Domino</span></p>
<p id="2-corinthians-2-13"><span class="verse-num">2:13</span> <span class="verse-body">non habui requiem spiritui meo eo quod non invenerim Titum fratrem meum sed valefaciens eis profectus sum in Macedoniam</span></p>
<p id="2-corinthians-2-14"><span class="verse-num">2:14</span> <span class="verse-body">Deo autem gratias qui semper triumphat nos in Christo Iesu et odorem notitiae suae manifestat per nos in omni loco</span></p>
<p id="2-corinthians-2-15"><span class="verse-num">2:15</span> <span class="verse-body">quia Christi bonus odor sumus Deo in his qui salvi fiunt et in his qui pereunt</span></p>
<p id="2-corinthians-2-16"><span class="verse-num">2:16</span> <span class="verse-body">aliis quidem odor mortis in mortem aliis autem odor vitae in vitam et ad haec quis tam idoneus</span></p>
<p id="2-corinthians-2-17"><span class="verse-num">2:17</span> <span class="verse-body">non enim sumus sicut plurimi adulterantes verbum Dei sed ex sinceritate sed sicut ex Deo coram Deo in Christo loquimur</span></p>
<h2 id="2-corinthians-ch-3">Chapter 3</h2>
<p class="verses"><a href="#2-corinthians-3-1">1</a> <a href="#2-corinthians-3-2">2</a> <a href="#2-corinthians-3-3">3</a> <a href="#2-corinthians-3-4">4</a> <a href="#2-corinthians-3-5">5</a> <a href="#2-corinthians-3-6">6</a> <a href="#2-corinthians-3-7">7</a> <a href="#2-corinthians-3-8">8</a> <a href="#2-corinthians-3-9">9</a> <a href="#2-corinthians-3-10">10</a> <a href="#2-corinthians-3-11">11</a> <a href="#2-corinthians-3-12">12</a> <a href="#2-corinthians-3-13">13</a> <a href="#2-corinthians-3-14">14</a> <a href="#2-corinthians-3-15">15</a> <a href="#2-corinthians-3-16">16</a> <a href="#2-corinthians-3-17">17</a> <a href="#2-corinthians-3-18">18</a></p>
<p id="2-corinthians-3-1"><span class="verse-num">3:1</span> <span class="verse-body">incipimus iterum nosmet ipsos commendare aut numquid egemus sicut quidam commendaticiis epistulis ad vos aut ex vobis</span></p>
<p id="2-corinthians-3-2"><span class="verse-num">3:2</span> <span class="verse-body">epistula nostra vos estis scripta in cordibus nostris quae scitur et legitur ab omnibus hominibus</span></p>
<p id="2-corinthians-3-3"><span class="verse-num">3:3</span> <span class="verse-body">manifestati quoniam epistula estis Christi ministrata a nobis et scripta non atramento sed Spiritu Dei vivi non in tabulis lapideis sed in tabulis cordis carnalibus</span></p>
<p id="2-corinthians-3-4"><span class="verse-num">3:4</span> <span class="verse-body">fiduciam autem talem habemus per Christum ad Deum</span></p>
<p id="2-corinthians-3-5"><span class="verse-num">3:5</span> <span class="verse-body">non quod sufficientes simus cogitare aliquid a nobis quasi ex nobis sed sufficientia nostra ex Deo est</span></p>
<p id="2-corinthians-3-6"><span class="verse-num">3:6</span> <span class="verse-body">qui et idoneos nos fecit ministros novi testamenti non litterae sed Spiritus littera enim occidit Spiritus autem vivificat</span></p>
<p id="2-corinthians-3-7"><span class="verse-num">3:7</span> <span class="verse-body">quod si ministratio mortis litteris deformata in lapidibus fuit in gloria ita ut non possent intendere filii Israhel in faciem Mosi propter gloriam vultus eius quae evacuatur</span></p>
<p id="2-corinthians-3-8"><span class="verse-num">3:8</span> <span class="verse-body">quomodo non magis ministratio Spiritus erit in gloria</span></p>
<p id="2-corinthians-3-9"><span class="verse-num">3:9</span> <span class="verse-body">nam si ministratio damnationis gloria est multo magis abundat ministerium iustitiae in gloria</span></p>
<p id="2-corinthians-3-10"><span class="verse-num">3:10</span> <span class="verse-body">nam nec glorificatum est quod claruit in hac parte propter excellentem gloriam</span></p>
<p id="2-corinthians-3-11"><span class="verse-num">3:11</span> <span class="verse-body">si enim quod evacuatur per gloriam est multo magis quod manet in gloria est</span></p>
<p id="2-corinthians-3-12"><span class="verse-num">3:12</span> <span class="verse-body">habentes igitur talem spem multa fiducia utimur</span></p>
<p id="2-corinthians-3-13"><span class="verse-num">3:13</span> <span class="verse-body">et non sicut Moses ponebat velamen super faciem suam ut non intenderent filii Israhel in faciem eius quod evacuatur</span></p>
<p id="2-corinthians-3-14"><span class="verse-num">3:14</span> <span class="verse-body">sed obtusi sunt sensus eorum usque in hodiernum enim diem id ipsum velamen in lectione veteris testamenti manet non revelatum quoniam in Christo evacuatur</span></p>
<p id="2-corinthians-3-15"><span class="verse-num">3:15</span> <span class="verse-body">sed usque in hodiernum diem cum legitur Moses velamen est positum super cor eorum</span></p>
<p id="2-corinthians-3-16"><span class="verse-num">3:16</span> <span class="verse-body">cum autem conversus fuerit ad Deum aufertur velamen</span></p>
<p id="2-corinthians-3-17"><span class="verse-num">3:17</span> <span class="verse-body">Dominus autem Spiritus est ubi autem Spiritus Domini ibi libertas</span></p>
<p id="2-corinthians-3-18"><span class="verse-num">3:18</span> <span class="verse-body">nos vero omnes revelata facie gloriam Domini speculantes in eandem imaginem transformamur a claritate in claritatem tamquam a Domini Spiritu</span></p>
<h2 id="2-corinthians-ch-4">Chapter 4</h2>
<p class="verses"><a href="#2-corinthians-4-1">1</a> <a href="#2-corinthians-4-2">2</a> <a href="#2-corinthians-4-3">3</a> <a href="#2-corinthians-4-4">4</a> <a href="#2-corinthians-4-5">5</a> <a href="#2-corinthians-4-6">6</a> <a href="#2-corinthians-4-7">7</a> <a href="#2-corinthians-4-8">8</a> <a href="#2-corinthians-4-9">9</a> <a href="#2-corinthians-4-10">10</a> <a href="#2-corinthians-4-11">11</a> <a href="#2-corinthians-4-12">12</a> <a href="#2-corinthians-4-13">13</a> <a href="#2-corinthians-4-14">14</a> <a href="#2-corinthians-4-15">15</a> <a href="#2-corinthians-4-16">16</a> <a href="#2-corinthians-4-17">17</a> <a href="#2-corinthians-4-18">18</a></p>
<p id="2-corinthians-4-1"><span class="verse-num">4:1</span> <span class="verse-body">ideo habentes hanc ministrationem iuxta quod misericordiam consecuti sumus non deficimus</span></p>
<p id="2-corinthians-4-2"><span class="verse-num">4:2</span> <span class="verse-body">sed abdicamus occulta dedecoris non ambulantes in astutia neque adulterantes verbum Dei sed in manifestatione veritatis commendantes nosmet ipsos ad omnem conscientiam hominum coram Deo</span></p>
<p id="2-corinthians-4-3"><span class="verse-num">4:3</span> <span class="verse-body">quod si etiam opertum est evangelium nostrum in his qui pereunt est opertum</span></p>
<p id="2-corinthians-4-4"><span class="verse-num">4:4</span> <span class="verse-body">in quibus deus huius saeculi excaecavit mentes infidelium ut non fulgeat inluminatio evangelii gloriae Christi qui est imago Dei</span></p>
<p id="2-corinthians-4-5"><span class="verse-num">4:5</span> <span class="verse-body">non enim nosmet ipsos praedicamus sed Iesum Christum Dominum nos autem servos vestros per Iesum</span></p>
<p id="2-corinthians-4-6"><span class="verse-num">4:6</span> <span class="verse-body">quoniam Deus qui dixit de tenebris lucem splendescere qui inluxit in cordibus nostris ad inluminationem scientiae claritatis Dei in facie Christi Iesu</span></p>
<p id="2-corinthians-4-7"><span class="verse-num">4:7</span> <span class="verse-body">habemus autem thesaurum istum in vasis fictilibus ut sublimitas sit virtutis Dei et non ex nobis</span></p>
<p id="2-corinthians-4-8"><span class="verse-num">4:8</span> <span class="verse-body">in omnibus tribulationem patimur sed non angustiamur aporiamur sed non destituimur</span></p>
<p id="2-corinthians-4-9"><span class="verse-num">4:9</span> <span class="verse-body">persecutionem patimur sed non derelinquimur deicimur sed non perimus</span></p>
<p id="2-corinthians-4-10"><span class="verse-num">4:10</span> <span class="verse-body">semper mortificationem Iesu in corpore nostro circumferentes ut et vita Iesu in corporibus nostris manifestetur</span></p>
<p id="2-corinthians-4-11"><span class="verse-num">4:11</span> <span class="verse-body">semper enim nos qui vivimus in mortem tradimur propter Iesum ut et vita Iesu manifestetur in carne nostra mortali</span></p>
<p id="2-corinthians-4-12"><span class="verse-num">4:12</span> <span class="verse-body">ergo mors in nobis operatur vita autem in vobis</span></p>
<p id="2-corinthians-4-13"><span class="verse-num">4:13</span> <span class="verse-body">habentes autem eundem spiritum fidei sicut scriptum est credidi propter quod locutus sum et nos credimus propter quod et loquimur</span></p>
<p id="2-corinthians-4-14"><span class="verse-num">4:14</span> <span class="verse-body">scientes quoniam qui suscitavit Iesum et nos cum Iesu suscitabit et constituet vobiscum</span></p>
<p id="2-corinthians-4-15"><span class="verse-num">4:15</span> <span class="verse-body">omnia enim propter vos ut gratia abundans per multos gratiarum actione abundet in gloriam Dei</span></p>
<p id="2-corinthians-4-16"><span class="verse-num">4:16</span> <span class="verse-body">propter quod non deficimus sed licet is qui foris est noster homo corrumpitur tamen is qui intus est renovatur de die in diem</span></p>
<p id="2-corinthians-4-17"><span class="verse-num">4:17</span> <span class="verse-body">id enim quod in praesenti est momentaneum et leve tribulationis nostrae supra modum in sublimitatem aeternum gloriae pondus operatur nobis</span></p>
<p id="2-corinthians-4-18"><span class="verse-num">4:18</span> <span class="verse-body">non contemplantibus nobis quae videntur sed quae non videntur quae enim videntur temporalia sunt quae autem non videntur aeterna sunt</span></p>
<h2 id="2-corinthians-ch-5">Chapter 5</h2>
<p class="verses"><a href="#2-corinthians-5-1">1</a> <a href="#2-corinthians-5-2">2</a> <a href="#2-corinthians-5-3">3</a> <a href="#2-corinthians-5-4">4</a> <a href="#2-corinthians-5-5">5</a> <a href="#2-corinthians-5-6">6</a> <a href="#2-corinthians-5-7">7</a> <a href="#2-corinthians-5-8">8</a> <a href="#2-corinthians-5-9">9</a> <a href="#2-corinthians-5-10">10</a> <a href="#2-corinthians-5-11">11</a> <a href="#2-corinthians-5-12">12</a> <a href="#2-corinthians-5-13">13</a> <a href="#2-corinthians-5-14">14</a> <a href="#2-corinthians-5-15">15</a> <a href="#2-corinthians-5-16">16</a> <a href="#2-corinthians-5-17">17</a> <a href="#2-corinthians-5-18">18</a> <a href="#2-corinthians-5-19">19</a> <a href="#2-corinthians-5-20">20</a> <a href="#2-corinthians-5-21">21</a></p>
<p id="2-corinthians-5-1"><span class="verse-num">5:1</span> <span class="verse-body">scimus enim quoniam si terrestris domus nostra huius habitationis dissolvatur quod aedificationem ex Deo habeamus domum non manufactam aeternam in caelis</span></p>
<p id="2-corinthians-5-2"><span class="verse-num">5:2</span> <span class="verse-body">nam et in hoc ingemescimus habitationem nostram quae de caelo est superindui cupientes</span></p>
<p id="2-corinthians-5-3"><span class="verse-num">5:3</span> <span class="verse-body">si tamen vestiti non nudi inveniamur</span></p>
<p id="2-corinthians-5-4"><span class="verse-num">5:4</span> <span class="verse-body">nam et qui sumus in tabernaculo ingemescimus gravati eo quod nolumus expoliari sed supervestiri ut absorbeatur quod mortale est a vita</span></p>
<p id="2-corinthians-5-5"><span class="verse-num">5:5</span> <span class="verse-body">qui autem efficit nos in hoc ipsum Deus qui dedit nobis pignus Spiritus</span></p>
<p id="2-corinthians-5-6"><span class="verse-num">5:6</span> <span class="verse-body">audentes igitur semper et scientes quoniam dum sumus in corpore peregrinamur a Domino</span></p>
<p id="2-corinthians-5-7"><span class="verse-num">5:7</span> <span class="verse-body">per fidem enim ambulamus et non per speciem</span></p>
<p id="2-corinthians-5-8"><span class="verse-num">5:8</span> <span class="verse-body">audemus autem et bonam voluntatem habemus magis peregrinari a corpore et praesentes esse ad Deum</span></p>
<p id="2-corinthians-5-9"><span class="verse-num">5:9</span> <span class="verse-body">et ideo contendimus sive absentes sive praesentes placere illi</span></p>
<p id="2-corinthians-5-10"><span class="verse-num">5:10</span> <span class="verse-body">omnes enim nos manifestari oportet ante tribunal Christi ut referat unusquisque propria corporis prout gessit sive bonum sive malum</span></p>
<p id="2-corinthians-5-11"><span class="verse-num">5:11</span> <span class="verse-body">scientes ergo timorem Domini hominibus suademus Deo autem manifesti sumus spero autem et in conscientiis vestris manifestos nos esse</span></p>
<p id="2-corinthians-5-12"><span class="verse-num">5:12</span> <span class="verse-body">non iterum nos commendamus vobis sed occasionem damus vobis gloriandi pro nobis ut habeatis ad eos qui in facie gloriantur et non in corde</span></p>
<p id="2-corinthians-5-13"><span class="verse-num">5:13</span> <span class="verse-body">sive enim mente excedimus Deo sive sobrii sumus vobis</span></p>
<p id="2-corinthians-5-14"><span class="verse-num">5:14</span> <span class="verse-body">caritas enim Christi urget nos aestimantes hoc quoniam si unus pro omnibus mortuus est ergo omnes mortui sunt</span></p>
<p id="2-corinthians-5-15"><span class="verse-num">5:15</span> <span class="verse-body">et pro omnibus mortuus est ut et qui vivunt iam non sibi vivant sed ei qui pro ipsis mortuus est et resurrexit</span></p>
<p id="2-corinthians-5-16"><span class="verse-num">5:16</span> <span class="verse-body">itaque nos ex hoc neminem novimus secundum carnem et si cognovimus secundum carnem Christum sed nunc iam non novimus</span></p>
<p id="2-corinthians-5-17"><span class="verse-num">5:17</span> <span class="verse-body">si qua ergo in Christo nova creatura vetera transierunt ecce facta sunt nova</span></p>
<p id="2-corinthians-5-18"><span class="verse-num">5:18</span> <span class="verse-body">omnia autem ex Deo qui reconciliavit nos sibi per Christum et dedit nobis ministerium reconciliationis</span></p>
<p id="2-corinthians-5-19"><span class="verse-num">5:19</span> <span class="verse-body">quoniam quidem Deus erat in Christo mundum reconcilians sibi non reputans illis delicta ipsorum et posuit in nobis verbum reconciliationis</span></p>
<p id="2-corinthians-5-20"><span class="verse-num">5:20</span> <span class="verse-body">pro Christo ergo legationem fungimur tamquam Deo exhortante per nos obsecramus pro Christo reconciliamini Deo</span></p>
<p id="2-corinthians-5-21"><span class="verse-num">5:21</span> <span class="verse-body">eum qui non noverat peccatum pro nobis peccatum fecit ut nos efficeremur iustitia Dei in ipso</span></p>
<h2 id="2-corinthians-ch-6">Chapter 6</h2>
<p class="verses"><a href="#2-corinthians-6-1">1</a> <a href="#2-corinthians-6-2">2</a> <a href="#2-corinthians-6-3">3</a> <a href="#2-corinthians-6-4">4</a> <a href="#2-corinthians-6-5">5</a> <a href="#2-corinthians-6-6">6</a> <a href="#2-corinthians-6-7">7</a> <a href="#2-corinthians-6-8">8</a> <a href="#2-corinthians-6-9">9</a> <a href="#2-corinthians-6-10">10</a> <a href="#2-corinthians-6-11">11</a> <a href="#2-corinthians-6-12">12</a> <a href="#2-corinthians-6-13">13</a> <a href="#2-corinthians-6-14">14</a> <a href="#2-corinthians-6-15">15</a> <a href="#2-corinthians-6-16">16</a> <a href="#2-corinthians-6-17">17</a> <a href="#2-corinthians-6-18">18</a></p>
<p id="2-corinthians-6-1"><span class="verse-num">6:1</span> <span class="verse-body">adiuvantes autem et exhortamur ne in vacuum gratiam Dei recipiatis</span></p>
<p id="2-corinthians-6-2"><span class="verse-num">6:2</span> <span class="verse-body">ait enim tempore accepto exaudivi te et in die salutis adiuvavi te ecce nunc tempus acceptabile ecce nunc dies salutis</span></p>
<p id="2-corinthians-6-3"><span class="verse-num">6:3</span> <span class="verse-body">nemini dantes ullam offensionem ut non vituperetur ministerium</span></p>
<p id="2-corinthians-6-4"><span class="verse-num">6:4</span> <span class="verse-body">sed in omnibus exhibeamus nosmet ipsos sicut Dei ministros in multa patientia in tribulationibus in necessitatibus in angustiis</span></p>
<p id="2-corinthians-6-5"><span class="verse-num">6:5</span> <span class="verse-body">in plagis in carceribus in seditionibus in laboribus in vigiliis in ieiuniis</span></p>
<p id="2-corinthians-6-6"><span class="verse-num">6:6</span> <span class="verse-body">in castitate in scientia in longanimitate in suavitate in Spiritu Sancto in caritate non ficta</span></p>
<p id="2-corinthians-6-7"><span class="verse-num">6:7</span> <span class="verse-body">in verbo veritatis in virtute Dei per arma iustitiae a dextris et sinistris</span></p>
<p id="2-corinthians-6-8"><span class="verse-num">6:8</span> <span class="verse-body">per gloriam et ignobilitatem per infamiam et bonam famam ut seductores et veraces sicut qui ignoti et cogniti</span></p>
<p id="2-corinthians-6-9"><span class="verse-num">6:9</span> <span class="verse-body">quasi morientes et ecce vivimus ut castigati et non mortificati</span></p>
<p id="2-corinthians-6-10"><span class="verse-num">6:10</span> <span class="verse-body">quasi tristes semper autem gaudentes sicut egentes multos autem locupletantes tamquam nihil habentes et omnia possidentes</span></p>
<p id="2-corinthians-6-11"><span class="verse-num">6:11</span> <span class="verse-body">os nostrum patet ad vos o Corinthii cor nostrum dilatatum est</span></p>
<p id="2-corinthians-6-12"><span class="verse-num">6:12</span> <span class="verse-body">non angustiamini in nobis angustiamini autem in visceribus vestris</span></p>
<p id="2-corinthians-6-13"><span class="verse-num">6:13</span> <span class="verse-body">eandem autem habentes remunerationem tamquam filiis dico dilatamini et vos</span></p>
<p id="2-corinthians-6-14"><span class="verse-num">6:14</span> <span class="verse-body">nolite iugum ducere cum infidelibus quae enim participatio iustitiae cum iniquitate aut quae societas luci ad tenebras</span></p>
<p id="2-corinthians-6-15"><span class="verse-num">6:15</span> <span class="verse-body">quae autem conventio Christi ad Belial aut quae pars fideli cum infidele</span></p>
<p id="2-corinthians-6-16"><span class="verse-num">6:16</span> <span class="verse-body">qui autem consensus templo Dei cum idolis vos enim estis templum Dei vivi sicut dicit Deus quoniam inhabitabo in illis et inambulabo et ero illorum Deus et ipsi erunt mihi populus</span></p>
<p id="2-corinthians-6-17"><span class="verse-num">6:17</span> <span class="verse-body">propter quod exite de medio eorum et separamini dicit Dominus et inmundum ne tetigeritis</span></p>
<p id="2-corinthians-6-18"><span class="verse-num">6:18</span> <span class="verse-body">et ego recipiam vos et ero vobis in patrem et vos eritis mihi in filios et filias dicit Dominus omnipotens</span></p>
<h2 id="2-corinthians-ch-7">Chapter 7</h2>
<p class="verses"><a href="#2-corinthians-7-1">1</a> <a href="#2-corinthians-7-2">2</a> <a href="#2-corinthians-7-3">3</a> <a href="#2-corinthians-7-4">4</a> <a href="#2-corinthians-7-5">5</a> <a href="#2-corinthians-7-6">6</a> <a href="#2-corinthians-7-7">7</a> <a href="#2-corinthians-7-8">8</a> <a href="#2-corinthians-7-9">9</a> <a href="#2-corinthians-7-10">10</a> <a href="#2-corinthians-7-11">11</a> <a href="#2-corinthians-7-12">12</a> <a href="#2-corinthians-7-13">13</a> <a href="#2-corinthians-7-14">14</a> <a href="#2-corinthians-7-15">15</a> <a href="#2-corinthians-7-16">16</a></p>
<p id="2-corinthians-7-1"><span class="verse-num">7:1</span> <span class="verse-body">has igitur habentes promissiones carissimi mundemus nos ab omni inquinamento carnis et spiritus perficientes sanctificationem in timore Dei</span></p>
<p id="2-corinthians-7-2"><span class="verse-num">7:2</span> <span class="verse-body">capite nos neminem laesimus neminem corrupimus neminem circumvenimus</span></p>
<p id="2-corinthians-7-3"><span class="verse-num">7:3</span> <span class="verse-body">non ad condemnationem dico praedixi enim quod in cordibus nostris estis ad conmoriendum et ad convivendum</span></p>
<p id="2-corinthians-7-4"><span class="verse-num">7:4</span> <span class="verse-body">multa mihi fiducia est apud vos multa mihi gloriatio pro vobis repletus sum consolatione superabundo gaudio in omni tribulatione nostra</span></p>
<p id="2-corinthians-7-5"><span class="verse-num">7:5</span> <span class="verse-body">nam et cum venissemus Macedoniam nullam requiem habuit caro nostra sed omnem tribulationem passi foris pugnae intus timores</span></p>
<p id="2-corinthians-7-6"><span class="verse-num">7:6</span> <span class="verse-body">sed qui consolatur humiles consolatus est nos Deus in adventu Titi</span></p>
<p id="2-corinthians-7-7"><span class="verse-num">7:7</span> <span class="verse-body">non solum autem in adventu eius sed etiam in solacio quo consolatus est in vobis referens nobis vestrum desiderium vestrum fletum vestram aemulationem pro me ita ut magis gauderem</span></p>
<p id="2-corinthians-7-8"><span class="verse-num">7:8</span> <span class="verse-body">quoniam et si contristavi vos in epistula non me paenitet et si paeniteret videns quod epistula illa et si ad horam vos contristavit</span></p>
<p id="2-corinthians-7-9"><span class="verse-num">7:9</span> <span class="verse-body">nunc gaudeo non quia contristati estis sed quia contristati estis ad paenitentiam contristati enim estis secundum Deum ut in nullo detrimentum patiamini ex nobis</span></p>
<p id="2-corinthians-7-10"><span class="verse-num">7:10</span> <span class="verse-body">quae enim secundum Deum tristitia est paenitentiam in salutem stabilem operatur saeculi autem tristitia mortem operatur</span></p>
<p id="2-corinthians-7-11"><span class="verse-num">7:11</span> <span class="verse-body">ecce enim hoc ipsum secundum Deum contristari vos quantam in vobis operatur sollicitudinem sed defensionem sed indignationem sed timorem sed desiderium sed aemulationem sed vindictam in omnibus exhibuistis vos incontaminatos esse negotio</span></p>
<p id="2-corinthians-7-12"><span class="verse-num">7:12</span> <span class="verse-body">igitur et si scripsi vobis non propter eum qui fecit iniuriam nec propter eum qui passus est sed ad manifestandam sollicitudinem nostram quam pro vobis habemus ad vos coram Deo</span></p>
<p id="2-corinthians-7-13"><span class="verse-num">7:13</span> <span class="verse-body">ideo consolati sumus in consolatione autem nostra abundantius magis gavisi sumus super gaudium Titi quia refectus est spiritus eius ab omnibus vobis</span></p>
<p id="2-corinthians-7-14"><span class="verse-num">7:14</span> <span class="verse-body">et si quid apud illum de vobis gloriatus sum non sum confusus sed sicut omnia vobis in veritate locuti sumus ita et gloriatio nostra quae fuit ad Titum veritas facta est</span></p>
<p id="2-corinthians-7-15"><span class="verse-num">7:15</span> <span class="verse-body">et viscera eius abundantius in vos sunt reminiscentis omnium vestrum oboedientiam quomodo cum timore et tremore excepistis eum</span></p>
<p id="2-corinthians-7-16"><span class="verse-num">7:16</span> <span class="verse-body">gaudeo quod in omnibus confido in vobis</span></p>
<h2 id="2-corinthians-ch-8">Chapter 8</h2>
<p class="verses"><a href="#2-corinthians-8-1">1</a> <a href="#2-corinthians-8-2">2</a> <a href="#2-corinthians-8-3">3</a> <a href="#2-corinthians-8-4">4</a> <a href="#2-corinthians-8-5">5</a> <a href="#2-corinthians-8-6">6</a> <a href="#2-corinthians-8-7">7</a> <a href="#2-corinthians-8-8">8</a> <a href="#2-corinthians-8-9">9</a> <a href="#2-corinthians-8-10">10</a> <a href="#2-corinthians-8-11">11</a> <a href="#2-corinthians-8-12">12</a> <a href="#2-corinthians-8-13">13</a> <a href="#2-corinthians-8-14">14</a> <a href="#2-corinthians-8-15">15</a> <a href="#2-corinthians-8-16">16</a> <a href="#2-corinthians-8-17">17</a> <a href="#2-corinthians-8-18">18</a> <a href="#2-corinthians-8-19">19</a> <a href="#2-corinthians-8-20">20</a> <a href="#2-corinthians-8-21">21</a> <a href="#2-corinthians-8-22">22</a> <a href="#2-corinthians-8-23">23</a> <a href="#2-corinthians-8-24">24</a></p>
<p id="2-corinthians-8-1"><span class="verse-num">8:1</span> <span class="verse-body">notam autem facimus vobis fratres gratiam Dei quae data est in ecclesiis Macedoniae</span></p>
<p id="2-corinthians-8-2"><span class="verse-num">8:2</span> <span class="verse-body">quod in multo experimento tribulationis abundantia gaudii ipsorum et altissima paupertas eorum abundavit in divitias simplicitatis eorum</span></p>
<p id="2-corinthians-8-3"><span class="verse-num">8:3</span> <span class="verse-body">quia secundum virtutem testimonium illis reddo et supra virtutem voluntarii fuerunt</span></p>
<p id="2-corinthians-8-4"><span class="verse-num">8:4</span> <span class="verse-body">cum multa exhortatione obsecrantes nos gratiam et communicationem ministerii quod fit in sanctos</span></p>
<p id="2-corinthians-8-5"><span class="verse-num">8:5</span> <span class="verse-body">et non sicut speravimus sed semet ipsos dederunt primum Domino deinde nobis per voluntatem Dei</span></p>
<p id="2-corinthians-8-6"><span class="verse-num">8:6</span> <span class="verse-body">ita ut rogaremus Titum ut quemadmodum coepit ita et perficiat in vos etiam gratiam istam</span></p>
<p id="2-corinthians-8-7"><span class="verse-num">8:7</span> <span class="verse-body">sed sicut in omnibus abundatis fide et sermone et scientia et omni sollicitudine et caritate vestra in nos ut et in hac gratia abundetis</span></p>
<p id="2-corinthians-8-8"><span class="verse-num">8:8</span> <span class="verse-body">non quasi imperans dico sed per aliorum sollicitudinem etiam vestrae caritatis ingenitum bonum conprobans</span></p>
<p id="2-corinthians-8-9"><span class="verse-num">8:9</span> <span class="verse-body">scitis enim gratiam Domini nostri Iesu Christi quoniam propter vos egenus factus est cum esset dives ut illius inopia vos divites essetis</span></p>
<p id="2-corinthians-8-10"><span class="verse-num">8:10</span> <span class="verse-body">et consilium in hoc do hoc enim vobis utile est qui non solum facere sed et velle coepistis ab anno priore</span></p>
<p id="2-corinthians-8-11"><span class="verse-num">8:11</span> <span class="verse-body">nunc vero et facto perficite ut quemadmodum promptus est animus voluntatis ita sit et perficiendi ex eo quod habetis</span></p>
<p id="2-corinthians-8-12"><span class="verse-num">8:12</span> <span class="verse-body">si enim voluntas prompta est secundum id quod habet accepta est non secundum quod non habet</span></p>
<p id="2-corinthians-8-13"><span class="verse-num">8:13</span> <span class="verse-body">non enim ut aliis sit remissio vobis autem tribulatio sed ex aequalitate</span></p>
<p id="2-corinthians-8-14"><span class="verse-num">8:14</span> <span class="verse-body">in praesenti tempore vestra abundantia illorum inopiam suppleat ut et illorum abundantia vestrae inopiae sit supplementum ut fiat aequalitas sicut scriptum est</span></p>
<p id="2-corinthians-8-15"><span class="verse-num">8:15</span> <span class="verse-body">qui multum non abundavit et qui modicum non minoravit</span></p>
<p id="2-corinthians-8-16"><span class="verse-num">8:16</span> <span class="verse-body">gratias autem Deo qui dedit eandem sollicitudinem pro vobis in corde Titi</span></p>
<p id="2-corinthians-8-17"><span class="verse-num">8:17</span> <span class="verse-body">quoniam exhortationem quidem suscepit sed cum sollicitior esset sua voluntate profectus est ad vos</span></p>
<p id="2-corinthians-8-18"><span class="verse-num">8:18</span> <span class="verse-body">misimus etiam cum illo fratrem cuius laus est in evangelio per omnes ecclesias</span></p>
<p id="2-corinthians-8-19"><span class="verse-num">8:19</span> <span class="verse-body">non solum autem sed et ordinatus ab ecclesiis comes peregrinationis nostrae in hac gratia quae ministratur a nobis ad Domini gloriam et destinatam voluntatem nostram</span></p>
<p id="2-corinthians-8-20"><span class="verse-num">8:20</span> <span class="verse-body">devitantes hoc ne quis nos vituperet in hac plenitudine quae ministratur a nobis</span></p>
<p id="2-corinthians-8-21"><span class="verse-num">8:21</span> <span class="verse-body">providemus enim bona non solum coram Deo sed etiam coram hominibus</span></p>
<p id="2-corinthians-8-22"><span class="verse-num">8:22</span> <span class="verse-body">misimus autem cum illis et fratrem nostrum quem probavimus in multis saepe sollicitum esse nunc autem multo sollicitiorem confidentia multa in vos</span></p>
<p id="2-corinthians-8-23"><span class="verse-num">8:23</span> <span class="verse-body">sive pro Tito qui est socius meus et in vos adiutor sive fratres nostri apostoli ecclesiarum gloriae Christi</span></p>
<p id="2-corinthians-8-24"><span class="verse-num">8:24</span> <span class="verse-body">ostensionem ergo quae est caritatis vestrae et nostrae gloriae pro vobis in illos ostendite in faciem ecclesiarum</span></p>
<h2 id="2-corinthians-ch-9">Chapter 9</h2>
<p class="verses"><a href="#2-corinthians-9-1">1</a> <a href="#2-corinthians-9-2">2</a> <a href="#2-corinthians-9-3">3</a> <a href="#2-corinthians-9-4">4</a> <a href="#2-corinthians-9-5">5</a> <a href="#2-corinthians-9-6">6</a> <a href="#2-corinthians-9-7">7</a> <a href="#2-corinthians-9-8">8</a> <a href="#2-corinthians-9-9">9</a> <a href="#2-corinthians-9-10">10</a> <a href="#2-corinthians-9-11">11</a> <a href="#2-corinthians-9-12">12</a> <a href="#2-corinthians-9-13">13</a> <a href="#2-corinthians-9-14">14</a> <a href="#2-corinthians-9-15">15</a></p>
<p id="2-corinthians-9-1"><span class="verse-num">9:1</span> <span class="verse-body">nam de ministerio quod fit in sanctos ex abundanti est mihi scribere vobis</span></p>
<p id="2-corinthians-9-2"><span class="verse-num">9:2</span> <span class="verse-body">scio enim promptum animum vestrum pro quo de vobis glorior apud Macedonas quoniam Achaia parata est ab anno praeterito et vestra aemulatio provocavit plurimos</span></p>
<p id="2-corinthians-9-3"><span class="verse-num">9:3</span> <span class="verse-body">misi autem fratres ut ne quod gloriamur de vobis evacuetur in hac parte ut quemadmodum dixi parati sitis</span></p>
<p id="2-corinthians-9-4"><span class="verse-num">9:4</span> <span class="verse-body">ne cum venerint mecum Macedones et invenerint vos inparatos erubescamus nos ut non dicamus vos in hac substantia</span></p>
<p id="2-corinthians-9-5"><span class="verse-num">9:5</span> <span class="verse-body">necessarium ergo existimavi rogare fratres ut praeveniant ad vos et praeparent repromissam benedictionem hanc paratam esse sic quasi benedictionem non quasi avaritiam</span></p>
<p id="2-corinthians-9-6"><span class="verse-num">9:6</span> <span class="verse-body">hoc autem qui parce seminat parce et metet et qui seminat in benedictionibus de benedictionibus et metet</span></p>
<p id="2-corinthians-9-7"><span class="verse-num">9:7</span> <span class="verse-body">unusquisque prout destinavit corde suo non ex tristitia aut ex necessitate hilarem enim datorem diligit Deus</span></p>
<p id="2-corinthians-9-8"><span class="verse-num">9:8</span> <span class="verse-body">potens est autem Deus omnem gratiam abundare facere in vobis ut in omnibus semper omnem sufficientiam habentes abundetis in omne opus bonum</span></p>
<p id="2-corinthians-9-9"><span class="verse-num">9:9</span> <span class="verse-body">sicut scriptum est dispersit dedit pauperibus iustitia eius manet in aeternum</span></p>
<p id="2-corinthians-9-10"><span class="verse-num">9:10</span> <span class="verse-body">qui autem administrat semen seminanti et panem ad manducandum praestabit et multiplicabit semen vestrum et augebit incrementa frugum iustitiae vestrae</span></p>
<p id="2-corinthians-9-11"><span class="verse-num">9:11</span> <span class="verse-body">ut in omnibus locupletati abundetis in omnem simplicitatem quae operatur per nos gratiarum actionem Deo</span></p>
<p id="2-corinthians-9-12"><span class="verse-num">9:12</span> <span class="verse-body">quoniam ministerium huius officii non solum supplet ea quae desunt sanctis sed etiam abundat per multas gratiarum actiones in Domino</span></p>
<p id="2-corinthians-9-13"><span class="verse-num">9:13</span> <span class="verse-body">per probationem ministerii huius glorificantes Deum in oboedientia confessionis vestrae in evangelium Christi et simplicitate communicationis in illos et in omnes</span></p>
<p id="2-corinthians-9-14"><span class="verse-num">9:14</span> <span class="verse-body">et ipsorum obsecratione pro vobis desiderantium vos propter eminentem gratiam Dei in vobis</span></p>
<p id="2-corinthians-9-15"><span class="verse-num">9:15</span> <span class="verse-body">gratias Deo super inenarrabili dono eius</span></p>
<h2 id="2-corinthians-ch-10">Chapter 10</h2>
<p class="verses"><a href="#2-corinthians-10-1">1</a> <a href="#2-corinthians-10-2">2</a> <a href="#2-corinthians-10-3">3</a> <a href="#2-corinthians-10-4">4</a> <a href="#2-corinthians-10-5">5</a> <a href="#2-corinthians-10-6">6</a> <a href="#2-corinthians-10-7">7</a> <a href="#2-corinthians-10-8">8</a> <a href="#2-corinthians-10-9">9</a> <a href="#2-corinthians-10-10">10</a> <a href="#2-corinthians-10-11">11</a> <a href="#2-corinthians-10-12">12</a> <a href="#2-corinthians-10-13">13</a> <a href="#2-corinthians-10-14">14</a> <a href="#2-corinthians-10-15">15</a> <a href="#2-corinthians-10-16">16</a> <a href="#2-corinthians-10-17">17</a> <a href="#2-corinthians-10-18">18</a></p>
<p id="2-corinthians-10-1"><span class="verse-num">10:1</span> <span class="verse-body">ipse autem ego Paulus obsecro vos per mansuetudinem et modestiam Christi qui in facie quidem humilis inter vos absens autem confido in vobis</span></p>
<p id="2-corinthians-10-2"><span class="verse-num">10:2</span> <span class="verse-body">rogo autem ne praesens audeam per eam confidentiam qua existimo audere in quosdam qui arbitrantur nos tamquam secundum carnem ambulemus</span></p>
<p id="2-corinthians-10-3"><span class="verse-num">10:3</span> <span class="verse-body">in carne enim ambulantes non secundum carnem militamus</span></p>
<p id="2-corinthians-10-4"><span class="verse-num">10:4</span> <span class="verse-body">nam arma militiae nostrae non carnalia sed potentia Deo ad destructionem munitionum consilia destruentes</span></p>
<p id="2-corinthians-10-5"><span class="verse-num">10:5</span> <span class="verse-body">et omnem altitudinem extollentem se adversus scientiam Dei et in captivitatem redigentes omnem intellectum in obsequium Christi</span></p>
<p id="2-corinthians-10-6"><span class="verse-num">10:6</span> <span class="verse-body">et in promptu habentes ulcisci omnem inoboedientiam cum impleta fuerit vestra oboedientia</span></p>
<p id="2-corinthians-10-7"><span class="verse-num">10:7</span> <span class="verse-body">quae secundum faciem sunt videte si quis confidit sibi Christi se esse hoc cogitet iterum apud se quia sicut ipse Christi est ita et nos</span></p>
<p id="2-corinthians-10-8"><span class="verse-num">10:8</span> <span class="verse-body">nam et si amplius aliquid gloriatus fuero de potestate nostra quam dedit Dominus in aedificationem et non in destructionem vestram non erubescam</span></p>
<p id="2-corinthians-10-9"><span class="verse-num">10:9</span> <span class="verse-body">ut autem non existimer tamquam terrere vos per epistulas</span></p>
<p id="2-corinthians-10-10"><span class="verse-num">10:10</span> <span class="verse-body">quoniam quidem epistulae inquiunt graves sunt et fortes praesentia autem corporis infirma et sermo contemptibilis</span></p>
<p id="2-corinthians-10-11"><span class="verse-num">10:11</span> <span class="verse-body">hoc cogitet qui eiusmodi est quia quales sumus verbo per epistulas absentes tales et praesentes in facto</span></p>
<p id="2-corinthians-10-12"><span class="verse-num">10:12</span> <span class="verse-body">non enim audemus inserere aut conparare nos quibusdam qui se ipsos commendant sed ipsi in nobis nosmet ipsos metientes et conparantes nosmet ipsos nobis</span></p>
<p id="2-corinthians-10-13"><span class="verse-num">10:13</span> <span class="verse-body">nos autem non in inmensum gloriabimur sed secundum mensuram regulae quam mensus est nobis Deus mensuram pertingendi usque ad vos</span></p>
<p id="2-corinthians-10-14"><span class="verse-num">10:14</span> <span class="verse-body">non enim quasi non pertingentes ad vos superextendimus nos usque ad vos enim pervenimus in evangelio Christi</span></p>
<p id="2-corinthians-10-15"><span class="verse-num">10:15</span> <span class="verse-body">non in inmensum gloriantes in alienis laboribus spem autem habentes crescentis fidei vestrae in vobis magnificari secundum regulam nostram in abundantiam</span></p>
<p id="2-corinthians-10-16"><span class="verse-num">10:16</span> <span class="verse-body">etiam in illa quae ultra vos sunt evangelizare non in aliena regula in his quae praeparata sunt gloriari</span></p>
<p id="2-corinthians-10-17"><span class="verse-num">10:17</span> <span class="verse-body">qui autem gloriatur in Domino glorietur</span></p>
<p id="2-corinthians-10-18"><span class="verse-num">10:18</span> <span class="verse-body">non enim qui se ipsum commendat ille probatus est sed quem Dominus commendat</span></p>
<h2 id="2-corinthians-ch-11">Chapter 11</h2>
<p class="verses"><a href="#2-corinthians-11-1">1</a> <a href="#2-corinthians-11-2">2</a> <a href="#2-corinthians-11-3">3</a> <a href="#2-corinthians-11-4">4</a> <a href="#2-corinthians-11-5">5</a> <a href="#2-corinthians-11-6">6</a> <a href="#2-corinthians-11-7">7</a> <a href="#2-corinthians-11-8">8</a> <a href="#2-corinthians-11-9">9</a> <a href="#2-corinthians-11-10">10</a> <a href="#2-corinthians-11-11">11</a> <a href="#2-corinthians-11-12">12</a> <a href="#2-corinthians-11-13">13</a> <a href="#2-corinthians-11-14">14</a> <a href="#2-corinthians-11-15">15</a> <a href="#2-corinthians-11-16">16</a> <a href="#2-corinthians-11-17">17</a> <a href="#2-corinthians-11-18">18</a> <a href="#2-corinthians-11-19">19</a> <a href="#2-corinthians-11-20">20</a> <a href="#2-corinthians-11-21">21</a> <a href="#2-corinthians-11-22">22</a> <a href="#2-corinthians-11-23">23</a> <a href="#2-corinthians-11-24">24</a> <a href="#2-corinthians-11-25">25</a> <a href="#2-corinthians-11-26">26</a> <a href="#2-corinthians-11-27">27</a> <a href="#2-corinthians-11-28">28</a> <a href="#2-corinthians-11-29">29</a> <a href="#2-corinthians-11-30">30</a> <a href="#2-corinthians-11-31">31</a> <a href="#2-corinthians-11-32">32</a> <a href="#2-corinthians-11-33">33</a></p>
<p id="2-corinthians-11-1"><span class="verse-num">11:1</span> <span class="verse-body">utinam sustineretis modicum quid insipientiae meae sed et subportate me</span></p>
<p id="2-corinthians-11-2"><span class="verse-num">11:2</span> <span class="verse-body">aemulor enim vos Dei aemulatione despondi enim vos uni viro virginem castam exhibere Christo</span></p>
<p id="2-corinthians-11-3"><span class="verse-num">11:3</span> <span class="verse-body">timeo autem ne sicut serpens Evam seduxit astutia sua ita corrumpantur sensus vestri et excidant a simplicitate quae est in Christo</span></p>
<p id="2-corinthians-11-4"><span class="verse-num">11:4</span> <span class="verse-body">nam si is qui venit alium Christum praedicat quem non praedicavimus aut alium spiritum accipitis quem non accepistis aut aliud evangelium quod non recepistis recte pateremini</span></p>
<p id="2-corinthians-11-5"><span class="verse-num">11:5</span> <span class="verse-body">existimo enim nihil me minus fecisse magnis apostolis</span></p>
<p id="2-corinthians-11-6"><span class="verse-num">11:6</span> <span class="verse-body">et si inperitus sermone sed non scientia in omnibus autem manifestatus sum vobis</span></p>
<p id="2-corinthians-11-7"><span class="verse-num">11:7</span> <span class="verse-body">aut numquid peccatum feci me ipsum humilians ut vos exaltemini quoniam gratis evangelium Dei evangelizavi vobis</span></p>
<p id="2-corinthians-11-8"><span class="verse-num">11:8</span> <span class="verse-body">alias ecclesias expoliavi accipiens stipendium ad ministerium vestrum</span></p>
<p id="2-corinthians-11-9"><span class="verse-num">11:9</span> <span class="verse-body">et cum essem apud vos et egerem nulli onerosus fui nam quod mihi deerat suppleverunt fratres qui venerunt a Macedonia et in omnibus sine onere me vobis servavi et servabo</span></p>
<p id="2-corinthians-11-10"><span class="verse-num">11:10</span> <span class="verse-body">est veritas Christi in me quoniam haec gloria non infringetur in me in regionibus Achaiae</span></p>
<p id="2-corinthians-11-11"><span class="verse-num">11:11</span> <span class="verse-body">quare quia non diligo vos Deus scit</span></p>
<p id="2-corinthians-11-12"><span class="verse-num">11:12</span> <span class="verse-body">quod autem facio et faciam ut amputem occasionem eorum qui volunt occasionem ut in quo gloriantur inveniantur sicut et nos</span></p>
<p id="2-corinthians-11-13"><span class="verse-num">11:13</span> <span class="verse-body">nam eiusmodi pseudoapostoli operarii subdoli transfigurantes se in apostolos Christi</span></p>
<p id="2-corinthians-11-14"><span class="verse-num">11:14</span> <span class="verse-body">et non mirum ipse enim Satanas transfigurat se in angelum lucis</span></p>
<p id="2-corinthians-11-15"><span class="verse-num">11:15</span> <span class="verse-body">non est ergo magnum si ministri eius transfigurentur velut ministri iustitiae quorum finis erit secundum opera ipsorum</span></p>
<p id="2-corinthians-11-16"><span class="verse-num">11:16</span> <span class="verse-body">iterum dico ne quis me putet insipientem alioquin velut insipientem accipite me ut et ego modicum quid glorier</span></p>
<p id="2-corinthians-11-17"><span class="verse-num">11:17</span> <span class="verse-body">quod loquor non loquor secundum Dominum sed quasi in insipientia in hac substantia gloriae</span></p>
<p id="2-corinthians-11-18"><span class="verse-num">11:18</span> <span class="verse-body">quoniam multi gloriantur secundum carnem et ego gloriabor</span></p>
<p id="2-corinthians-11-19"><span class="verse-num">11:19</span> <span class="verse-body">libenter enim suffertis insipientes cum sitis ipsi sapientes</span></p>
<p id="2-corinthians-11-20"><span class="verse-num">11:20</span> <span class="verse-body">sustinetis enim si quis vos in servitutem redigit si quis devorat si quis accipit si quis extollitur si quis in faciem vos caedit</span></p>
<p id="2-corinthians-11-21"><span class="verse-num">11:21</span> <span class="verse-body">secundum ignobilitatem dico quasi nos infirmi fuerimus in quo quis audet in insipientia dico audeo et ego</span></p>
<p id="2-corinthians-11-22"><span class="verse-num">11:22</span> <span class="verse-body">Hebraei sunt et ego Israhelitae sunt et ego semen Abrahae sunt et ego</span></p>
<p id="2-corinthians-11-23"><span class="verse-num">11:23</span> <span class="verse-body">ministri Christi sunt minus sapiens dico plus ego in laboribus plurimis in carceribus abundantius in plagis supra modum in mortibus frequenter</span></p>
<p id="2-corinthians-11-24"><span class="verse-num">11:24</span> <span class="verse-body">a Iudaeis quinquies quadragenas una minus accepi</span></p>
<p id="2-corinthians-11-25"><span class="verse-num">11:25</span> <span class="verse-body">ter virgis caesus sum semel lapidatus sum ter naufragium feci nocte et die in profundo maris fui</span></p>
<p id="2-corinthians-11-26"><span class="verse-num">11:26</span> <span class="verse-body">in itineribus saepe periculis fluminum periculis latronum periculis ex genere periculis ex gentibus periculis in civitate periculis in solitudine periculis in mari periculis in falsis fratribus</span></p>
<p id="2-corinthians-11-27"><span class="verse-num">11:27</span> <span class="verse-body">in labore et aerumna in vigiliis multis in fame et siti in ieiuniis multis in frigore et nuditate</span></p>
<p id="2-corinthians-11-28"><span class="verse-num">11:28</span> <span class="verse-body">praeter illa quae extrinsecus sunt instantia mea cotidiana sollicitudo omnium ecclesiarum</span></p>
<p id="2-corinthians-11-29"><span class="verse-num">11:29</span> <span class="verse-body">quis infirmatur et non infirmor quis scandalizatur et ego non uror</span></p>
<p id="2-corinthians-11-30"><span class="verse-num">11:30</span> <span class="verse-body">si gloriari oportet quae infirmitatis meae sunt gloriabor</span></p>
<p id="2-corinthians-11-31"><span class="verse-num">11:31</span> <span class="verse-body">Deus et Pater Domini Iesu scit qui est benedictus in saecula quod non mentior</span></p>
<p id="2-corinthians-11-32"><span class="verse-num">11:32</span> <span class="verse-body">Damasci praepositus gentis Aretae regis custodiebat civitatem Damascenorum ut me conprehenderet</span></p>
<p id="2-corinthians-11-33"><span class="verse-num">11:33</span> <span class="verse-body">et per fenestram in sporta dimissus sum per murum et effugi manus eius</span></p>
<h2 id="2-corinthians-ch-12">Chapter 12</h2>
<p class="verses"><a href="#2-corinthians-12-1">1</a> <a href="#2-corinthians-12-2">2</a> <a href="#2-corinthians-12-3">3</a> <a href="#2-corinthians-12-4">4</a> <a href="#2-corinthians-12-5">5</a> <a href="#2-corinthians-12-6">6</a> <a href="#2-corinthians-12-7">7</a> <a href="#2-corinthians-12-8">8</a> <a href="#2-corinthians-12-9">9</a> <a href="#2-corinthians-12-10">10</a> <a href="#2-corinthians-12-11">11</a> <a href="#2-corinthians-12-12">12</a> <a href="#2-corinthians-12-13">13</a> <a href="#2-corinthians-12-14">14</a> <a href="#2-corinthians-12-15">15</a> <a href="#2-corinthians-12-16">16</a> <a href="#2-corinthians-12-17">17</a> <a href="#2-corinthians-12-18">18</a> <a href="#2-corinthians-12-19">19</a> <a href="#2-corinthians-12-20">20</a> <a href="#2-corinthians-12-21">21</a></p>
<p id="2-corinthians-12-1"><span class="verse-num">12:1</span> <span class="verse-body">si gloriari oportet non expedit quidem veniam autem ad visiones et revelationes Domini</span></p>
<p id="2-corinthians-12-2"><span class="verse-num">12:2</span> <span class="verse-body">scio hominem in Christo ante annos quattuordecim sive in corpore nescio sive extra corpus nescio Deus scit raptum eiusmodi usque ad tertium caelum</span></p>
<p id="2-corinthians-12-3"><span class="verse-num">12:3</span> <span class="verse-body">et scio huiusmodi hominem sive in corpore sive extra corpus nescio Deus scit</span></p>
<p id="2-corinthians-12-4"><span class="verse-num">12:4</span> <span class="verse-body">quoniam raptus est in paradisum et audivit arcana verba quae non licet homini loqui</span></p>
<p id="2-corinthians-12-5"><span class="verse-num">12:5</span> <span class="verse-body">pro eiusmodi gloriabor pro me autem nihil gloriabor nisi in infirmitatibus meis</span></p>
<p id="2-corinthians-12-6"><span class="verse-num">12:6</span> <span class="verse-body">nam et si voluero gloriari non ero insipiens veritatem enim dicam parco autem ne quis in me existimet supra id quod videt me aut audit ex me</span></p>
<p id="2-corinthians-12-7"><span class="verse-num">12:7</span> <span class="verse-body">et ne magnitudo revelationum extollat me datus est mihi stimulus carnis meae angelus Satanae ut me colaphizet</span></p>
<p id="2-corinthians-12-8"><span class="verse-num">12:8</span> <span class="verse-body">propter quod ter Dominum rogavi ut discederet a me</span></p>
<p id="2-corinthians-12-9"><span class="verse-num">12:9</span> <span class="verse-body">et dixit mihi sufficit tibi gratia mea nam virtus in infirmitate perficitur libenter igitur gloriabor in infirmitatibus meis ut inhabitet in me virtus Christi</span></p>
<p id="2-corinthians-12-10"><span class="verse-num">12:10</span> <span class="verse-body">propter quod placeo mihi in infirmitatibus in contumeliis in necessitatibus in persecutionibus in angustiis pro Christo cum enim infirmor tunc potens sum</span></p>
<p id="2-corinthians-12-11"><span class="verse-num">12:11</span> <span class="verse-body">factus sum insipiens vos me coegistis ego enim debui a vobis commendari nihil enim minus fui ab his qui sunt supra modum apostoli tametsi nihil sum</span></p>
<p id="2-corinthians-12-12"><span class="verse-num">12:12</span> <span class="verse-body">signa tamen apostoli facta sunt super vos in omni patientia signis et prodigiis et virtutibus</span></p>
<p id="2-corinthians-12-13"><span class="verse-num">12:13</span> <span class="verse-body">quid est enim quod minus habuistis prae ceteris ecclesiis nisi quod ego ipse non gravavi vos donate mihi hanc iniuriam</span></p>
<p id="2-corinthians-12-14"><span class="verse-num">12:14</span> <span class="verse-body">ecce tertio hoc paratus sum venire ad vos et non ero gravis vobis non enim quaero quae vestra sunt sed vos nec enim debent filii parentibus thesaurizare sed parentes filiis</span></p>
<p id="2-corinthians-12-15"><span class="verse-num">12:15</span> <span class="verse-body">ego autem libentissime inpendam et superinpendar ipse pro animabus vestris licet plus vos diligens minus diligar</span></p>
<p id="2-corinthians-12-16"><span class="verse-num">12:16</span> <span class="verse-body">sed esto ego vos non gravavi sed cum essem astutus dolo vos cepi</span></p>
<p id="2-corinthians-12-17"><span class="verse-num">12:17</span> <span class="verse-body">numquid per aliquem eorum quos misi ad vos circumveni vos</span></p>
<p id="2-corinthians-12-18"><span class="verse-num">12:18</span> <span class="verse-body">rogavi Titum et misi cum illo fratrem numquid Titus vos circumvenit nonne eodem spiritu ambulavimus nonne hisdem vestigiis</span></p>
<p id="2-corinthians-12-19"><span class="verse-num">12:19</span> <span class="verse-body">olim putatis quod excusemus nos apud vos coram Deo in Christo loquimur omnia autem carissimi propter vestram aedificationem</span></p>
<p id="2-corinthians-12-20"><span class="verse-num">12:20</span> <span class="verse-body">timeo enim ne forte cum venero non quales volo inveniam vos et ego inveniar a vobis qualem non vultis ne forte contentiones aemulationes animositates dissensiones detractiones susurrationes inflationes seditiones sint inter vos</span></p>
<p id="2-corinthians-12-21"><span class="verse-num">12:21</span> <span class="verse-body">ne iterum cum venero humiliet me Deus apud vos et lugeam multos ex his qui ante peccaverunt et non egerunt paenitentiam super inmunditia et fornicatione et inpudicitia quam gesserunt</span></p>
<h2 id="2-corinthians-ch-13">Chapter 13</h2>
<p class="verses"><a href="#2-corinthians-13-1">1</a> <a href="#2-corinthians-13-2">2</a> <a href="#2-corinthians-13-3">3</a> <a href="#2-corinthians-13-4">4</a> <a href="#2-corinthians-13-5">5</a> <a href="#2-corinthians-13-6">6</a> <a href="#2-corinthians-13-7">7</a> <a href="#2-corinthians-13-8">8</a> <a href="#2-corinthians-13-9">9</a> <a href="#2-corinthians-13-10">10</a> <a href="#2-corinthians-13-11">11</a> <a href="#2-corinthians-13-12">12</a></p>
<p id="2-corinthians-13-1"><span class="verse-num">13:1</span> <span class="verse-body">ecce tertio hoc venio ad vos in ore duorum vel trium testium stabit omne verbum</span></p>
<p id="2-corinthians-13-2"><span class="verse-num">13:2</span> <span class="verse-body">praedixi et praedico ut praesens bis et nunc absens his qui ante peccaverunt et ceteris omnibus quoniam si venero iterum non parcam</span></p>
<p id="2-corinthians-13-3"><span class="verse-num">13:3</span> <span class="verse-body">an experimentum quaeritis eius qui in me loquitur Christi qui in vos non infirmatur sed potens est in vobis</span></p>
<p id="2-corinthians-13-4"><span class="verse-num">13:4</span> <span class="verse-body">nam et si crucifixus est ex infirmitate sed vivit ex virtute Dei nam et nos infirmi sumus in illo sed vivemus cum eo ex virtute Dei in vobis</span></p>
<p id="2-corinthians-13-5"><span class="verse-num">13:5</span> <span class="verse-body">vosmet ipsos temptate si estis in fide ipsi vos probate an non cognoscitis vos ipsos quia Christus Iesus in vobis est nisi forte reprobi estis</span></p>
<p id="2-corinthians-13-6"><span class="verse-num">13:6</span> <span class="verse-body">spero autem quod cognoscetis quia nos non sumus reprobi</span></p>
<p id="2-corinthians-13-7"><span class="verse-num">13:7</span> <span class="verse-body">oramus autem Deum ut nihil mali faciatis non ut nos probati pareamus sed ut vos quod bonum est faciatis nos autem ut reprobi simus</span></p>
<p id="2-corinthians-13-8"><span class="verse-num">13:8</span> <span class="verse-body">non enim possumus aliquid adversus veritatem sed pro veritate</span></p>
<p id="2-corinthians-13-9"><span class="verse-num">13:9</span> <span class="verse-body">gaudemus enim quando nos infirmi sumus vos autem potentes estis hoc et oramus vestram consummationem</span></p>
<p id="2-corinthians-13-10"><span class="verse-num">13:10</span> <span class="verse-body">ideo haec absens scribo ut non praesens durius agam secundum potestatem quam Dominus dedit mihi in aedificationem et non in destructionem</span></p>
<p id="2-corinthians-13-11"><span class="verse-num">13:11</span> <span class="verse-body">de cetero fratres gaudete perfecti estote exhortamini idem sapite pacem habete et Deus dilectionis et pacis erit vobiscum</span></p>
<p id="2-corinthians-13-12"><span class="verse-num">13:12</span> <span class="verse-body">salutate invicem in osculo sancto salutant vos sancti omnes</span></p>
