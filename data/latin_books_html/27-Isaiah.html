<h1>Isaiah</h1>
<p class="chapters"><a href="#isaiah-ch-1">1</a> <a href="#isaiah-ch-2">2</a> <a href="#isaiah-ch-3">3</a> <a href="#isaiah-ch-4">4</a> <a href="#isaiah-ch-5">5</a> <a href="#isaiah-ch-6">6</a> <a href="#isaiah-ch-7">7</a> <a href="#isaiah-ch-8">8</a> <a href="#isaiah-ch-9">9</a> <a href="#isaiah-ch-10">10</a> <a href="#isaiah-ch-11">11</a> <a href="#isaiah-ch-12">12</a> <a href="#isaiah-ch-13">13</a> <a href="#isaiah-ch-14">14</a> <a href="#isaiah-ch-15">15</a> <a href="#isaiah-ch-16">16</a> <a href="#isaiah-ch-17">17</a> <a href="#isaiah-ch-18">18</a> <a href="#isaiah-ch-19">19</a> <a href="#isaiah-ch-20">20</a> <a href="#isaiah-ch-21">21</a> <a href="#isaiah-ch-22">22</a> <a href="#isaiah-ch-23">23</a> <a href="#isaiah-ch-24">24</a> <a href="#isaiah-ch-25">25</a> <a href="#isaiah-ch-26">26</a> <a href="#isaiah-ch-27">27</a> <a href="#isaiah-ch-28">28</a> <a href="#isaiah-ch-29">29</a> <a href="#isaiah-ch-30">30</a> <a href="#isaiah-ch-31">31</a> <a href="#isaiah-ch-32">32</a> <a href="#isaiah-ch-33">33</a> <a href="#isaiah-ch-34">34</a> <a href="#isaiah-ch-35">35</a> <a href="#isaiah-ch-36">36</a> <a href="#isaiah-ch-37">37</a> <a href="#isaiah-ch-38">38</a> <a href="#isaiah-ch-39">39</a> <a href="#isaiah-ch-40">40</a> <a href="#isaiah-ch-41">41</a> <a href="#isaiah-ch-42">42</a> <a href="#isaiah-ch-43">43</a> <a href="#isaiah-ch-44">44</a> <a href="#isaiah-ch-45">45</a> <a href="#isaiah-ch-46">46</a> <a href="#isaiah-ch-47">47</a> <a href="#isaiah-ch-48">48</a> <a href="#isaiah-ch-49">49</a> <a href="#isaiah-ch-50">50</a> <a href="#isaiah-ch-51">51</a> <a href="#isaiah-ch-52">52</a> <a href="#isaiah-ch-53">53</a> <a href="#isaiah-ch-54">54</a> <a href="#isaiah-ch-55">55</a> <a href="#isaiah-ch-56">56</a> <a href="#isaiah-ch-57">57</a> <a href="#isaiah-ch-58">58</a> <a href="#isaiah-ch-59">59</a> <a href="#isaiah-ch-60">60</a> <a href="#isaiah-ch-61">61</a> <a href="#isaiah-ch-62">62</a> <a href="#isaiah-ch-63">63</a> <a href="#isaiah-ch-64">64</a> <a href="#isaiah-ch-65">65</a> <a href="#isaiah-ch-66">66</a></p>
<h2 id="isaiah-ch-1">Chapter 1</h2>
<p class="verses"><a href="#isaiah-1-1">1</a> <a href="#isaiah-1-2">2</a> <a href="#isaiah-1-3">3</a> <a href="#isaiah-1-4">4</a> <a href="#isaiah-1-5">5</a> <a href="#isaiah-1-6">6</a> <a href="#isaiah-1-7">7</a> <a href="#isaiah-1-8">8</a> <a href="#isaiah-1-9">9</a> <a href="#isaiah-1-10">10</a> <a href="#isaiah-1-11">11</a> <a href="#isaiah-1-12">12</a> <a href="#isaiah-1-13">13</a> <a href="#isaiah-1-14">14</a> <a href="#isaiah-1-15">15</a> <a href="#isaiah-1-16">16</a> <a href="#isaiah-1-17">17</a> <a href="#isaiah-1-18">18</a> <a href="#isaiah-1-19">19</a> <a href="#isaiah-1-20">20</a> <a href="#isaiah-1-21">21</a> <a href="#isaiah-1-22">22</a> <a href="#isaiah-1-23">23</a> <a href="#isaiah-1-24">24</a> <a href="#isaiah-1-25">25</a> <a href="#isaiah-1-26">26</a> <a href="#isaiah-1-27">27</a> <a href="#isaiah-1-28">28</a> <a href="#isaiah-1-29">29</a> <a href="#isaiah-1-30">30</a> <a href="#isaiah-1-31">31</a></p>
<p id="isaiah-1-1"><span class="verse-num">1:1</span> <span class="verse-body">visio Isaiae filii Amos quam vidit super Iudam et Hierusalem in diebus Oziae Ioatham Ahaz Ezechiae regum Iuda</span></p>
<p id="isaiah-1-2"><span class="verse-num">1:2</span> <span class="verse-body">audite caeli et auribus percipe terra quoniam Dominus locutus est filios enutrivi et exaltavi ipsi autem spreverunt me</span></p>
<p id="isaiah-1-3"><span class="verse-num">1:3</span> <span class="verse-body">cognovit bos possessorem suum et asinus praesepe domini sui Israhel non cognovit populus meus non intellexit</span></p>
<p id="isaiah-1-4"><span class="verse-num">1:4</span> <span class="verse-body">vae genti peccatrici populo gravi iniquitate semini nequam filiis sceleratis dereliquerunt Dominum blasphemaverunt Sanctum Israhel abalienati sunt retrorsum</span></p>
<p id="isaiah-1-5"><span class="verse-num">1:5</span> <span class="verse-body">super quo percutiam vos ultra addentes praevaricationem omne caput languidum et omne cor maerens</span></p>
<p id="isaiah-1-6"><span class="verse-num">1:6</span> <span class="verse-body">a planta pedis usque ad verticem non est in eo sanitas vulnus et livor et plaga tumens non est circumligata nec curata medicamine neque fota oleo</span></p>
<p id="isaiah-1-7"><span class="verse-num">1:7</span> <span class="verse-body">terra vestra deserta civitates vestrae succensae igni regionem vestram coram vobis alieni devorant et desolabitur sicut in vastitate hostili</span></p>
<p id="isaiah-1-8"><span class="verse-num">1:8</span> <span class="verse-body">et derelinquetur filia Sion ut umbraculum in vinea et sicut tugurium in cucumerario sicut civitas quae vastatur</span></p>
<p id="isaiah-1-9"><span class="verse-num">1:9</span> <span class="verse-body">nisi Dominus exercituum reliquisset nobis semen quasi Sodoma fuissemus et quasi Gomorra similes essemus</span></p>
<p id="isaiah-1-10"><span class="verse-num">1:10</span> <span class="verse-body">audite verbum Domini principes Sodomorum percipite auribus legem Dei nostri populus Gomorrae</span></p>
<p id="isaiah-1-11"><span class="verse-num">1:11</span> <span class="verse-body">quo mihi multitudinem victimarum vestrarum dicit Dominus plenus sum holocausta arietum et adipem pinguium et sanguinem vitulorum et agnorum et hircorum nolui</span></p>
<p id="isaiah-1-12"><span class="verse-num">1:12</span> <span class="verse-body">cum veneritis ante conspectum meum quis quaesivit haec de manibus vestris ut ambularetis in atriis meis</span></p>
<p id="isaiah-1-13"><span class="verse-num">1:13</span> <span class="verse-body">ne adferatis ultra sacrificium frustra incensum abominatio est mihi neomeniam et sabbatum et festivitates alias non feram iniqui sunt coetus vestri</span></p>
<p id="isaiah-1-14"><span class="verse-num">1:14</span> <span class="verse-body">kalendas vestras et sollemnitates vestras odivit anima mea facta sunt mihi molesta laboravi sustinens</span></p>
<p id="isaiah-1-15"><span class="verse-num">1:15</span> <span class="verse-body">et cum extenderitis manus vestras avertam oculos meos a vobis et cum multiplicaveritis orationem non audiam manus vestrae sanguine plenae sunt</span></p>
<p id="isaiah-1-16"><span class="verse-num">1:16</span> <span class="verse-body">lavamini mundi estote auferte malum cogitationum vestrarum ab oculis meis quiescite agere perverse</span></p>
<p id="isaiah-1-17"><span class="verse-num">1:17</span> <span class="verse-body">discite benefacere quaerite iudicium subvenite oppresso iudicate pupillo defendite viduam</span></p>
<p id="isaiah-1-18"><span class="verse-num">1:18</span> <span class="verse-body">et venite et arguite me dicit Dominus si fuerint peccata vestra ut coccinum quasi nix dealbabuntur et si fuerint rubra quasi vermiculus velut lana erunt</span></p>
<p id="isaiah-1-19"><span class="verse-num">1:19</span> <span class="verse-body">si volueritis et audieritis bona terrae comedetis</span></p>
<p id="isaiah-1-20"><span class="verse-num">1:20</span> <span class="verse-body">quod si nolueritis et me provocaveritis ad iracundiam gladius devorabit vos quia os Domini locutum est</span></p>
<p id="isaiah-1-21"><span class="verse-num">1:21</span> <span class="verse-body">quomodo facta est meretrix civitas fidelis plena iudicii iustitia habitavit in ea nunc autem homicidae</span></p>
<p id="isaiah-1-22"><span class="verse-num">1:22</span> <span class="verse-body">argentum tuum versum est in scoriam vinum tuum mixtum est aqua</span></p>
<p id="isaiah-1-23"><span class="verse-num">1:23</span> <span class="verse-body">principes tui infideles socii furum omnes diligunt munera sequuntur retributiones pupillo non iudicant et causa viduae non ingreditur ad eos</span></p>
<p id="isaiah-1-24"><span class="verse-num">1:24</span> <span class="verse-body">propter hoc ait Dominus exercituum Fortis Israhel heu consolabor super hostibus meis et vindicabor de inimicis meis</span></p>
<p id="isaiah-1-25"><span class="verse-num">1:25</span> <span class="verse-body">et convertam manum meam ad te et excoquam ad purum scoriam tuam et auferam omne stagnum tuum</span></p>
<p id="isaiah-1-26"><span class="verse-num">1:26</span> <span class="verse-body">et restituam iudices tuos ut fuerunt prius et consiliarios tuos sicut antiquitus post haec vocaberis civitas iusti urbs fidelis</span></p>
<p id="isaiah-1-27"><span class="verse-num">1:27</span> <span class="verse-body">Sion in iudicio redimetur et reducent eam in iustitia</span></p>
<p id="isaiah-1-28"><span class="verse-num">1:28</span> <span class="verse-body">et conteret scelestos et peccatores simul et qui dereliquerunt Dominum consumentur</span></p>
<p id="isaiah-1-29"><span class="verse-num">1:29</span> <span class="verse-body">confundentur enim ab idolis quibus sacrificaverunt et erubescetis super hortis quos elegeratis</span></p>
<p id="isaiah-1-30"><span class="verse-num">1:30</span> <span class="verse-body">cum fueritis velut quercus defluentibus foliis et velut hortus absque aqua</span></p>
<p id="isaiah-1-31"><span class="verse-num">1:31</span> <span class="verse-body">et erit fortitudo vestra ut favilla stuppae et opus vestrum quasi scintilla et succendetur utrumque simul et non erit qui extinguat</span></p>
<h2 id="isaiah-ch-2">Chapter 2</h2>
<p class="verses"><a href="#isaiah-2-1">1</a> <a href="#isaiah-2-2">2</a> <a href="#isaiah-2-3">3</a> <a href="#isaiah-2-4">4</a> <a href="#isaiah-2-5">5</a> <a href="#isaiah-2-6">6</a> <a href="#isaiah-2-7">7</a> <a href="#isaiah-2-8">8</a> <a href="#isaiah-2-9">9</a> <a href="#isaiah-2-10">10</a> <a href="#isaiah-2-11">11</a> <a href="#isaiah-2-12">12</a> <a href="#isaiah-2-13">13</a> <a href="#isaiah-2-14">14</a> <a href="#isaiah-2-15">15</a> <a href="#isaiah-2-16">16</a> <a href="#isaiah-2-17">17</a> <a href="#isaiah-2-18">18</a> <a href="#isaiah-2-19">19</a> <a href="#isaiah-2-20">20</a> <a href="#isaiah-2-21">21</a> <a href="#isaiah-2-22">22</a></p>
<p id="isaiah-2-1"><span class="verse-num">2:1</span> <span class="verse-body">verbum quod vidit Isaias filius Amos super Iudam et Hierusalem</span></p>
<p id="isaiah-2-2"><span class="verse-num">2:2</span> <span class="verse-body">et erit in novissimis diebus praeparatus mons domus Domini in vertice montium et elevabitur super colles et fluent ad eum omnes gentes</span></p>
<p id="isaiah-2-3"><span class="verse-num">2:3</span> <span class="verse-body">et ibunt populi multi et dicent venite et ascendamus ad montem Domini et ad domum Dei Iacob et docebit nos vias suas et ambulabimus in semitis eius quia de Sion exibit lex et verbum Domini de Hierusalem</span></p>
<p id="isaiah-2-4"><span class="verse-num">2:4</span> <span class="verse-body">et iudicabit gentes et arguet populos multos et conflabunt gladios suos in vomeres et lanceas suas in falces non levabit gens contra gentem gladium nec exercebuntur ultra ad proelium</span></p>
<p id="isaiah-2-5"><span class="verse-num">2:5</span> <span class="verse-body">domus Iacob venite et ambulemus in lumine Domini</span></p>
<p id="isaiah-2-6"><span class="verse-num">2:6</span> <span class="verse-body">proiecisti enim populum tuum domum Iacob quia repleti sunt ut olim et augures habuerunt ut Philisthim et pueris alienis adheserunt</span></p>
<p id="isaiah-2-7"><span class="verse-num">2:7</span> <span class="verse-body">repleta est terra argento et auro et non est finis thesaurorum eius</span></p>
<p id="isaiah-2-8"><span class="verse-num">2:8</span> <span class="verse-body">et repleta est terra eius equis et innumerabiles quadrigae eius et repleta est terra eius idolis opus manuum suarum adoraverunt quod fecerunt digiti eorum</span></p>
<p id="isaiah-2-9"><span class="verse-num">2:9</span> <span class="verse-body">et incurvavit se homo et humiliatus est vir ne ergo dimittas eis</span></p>
<p id="isaiah-2-10"><span class="verse-num">2:10</span> <span class="verse-body">ingredere in petram abscondere fossa humo a facie timoris Domini et a gloria maiestatis eius</span></p>
<p id="isaiah-2-11"><span class="verse-num">2:11</span> <span class="verse-body">oculi sublimis hominis humiliati sunt et incurvabitur altitudo virorum exaltabitur autem Dominus solus in die illa</span></p>
<p id="isaiah-2-12"><span class="verse-num">2:12</span> <span class="verse-body">quia dies Domini exercituum super omnem superbum et excelsum et super omnem arrogantem et humiliabitur</span></p>
<p id="isaiah-2-13"><span class="verse-num">2:13</span> <span class="verse-body">et super omnes cedros Libani sublimes et erectas et super omnes quercus Basan</span></p>
<p id="isaiah-2-14"><span class="verse-num">2:14</span> <span class="verse-body">et super omnes montes excelsos et super omnes colles elevatos</span></p>
<p id="isaiah-2-15"><span class="verse-num">2:15</span> <span class="verse-body">et super omnem turrem excelsam et super omnem murum munitum</span></p>
<p id="isaiah-2-16"><span class="verse-num">2:16</span> <span class="verse-body">et super omnes naves Tharsis et super omne quod visu pulchrum est</span></p>
<p id="isaiah-2-17"><span class="verse-num">2:17</span> <span class="verse-body">et incurvabitur sublimitas hominum et humiliabitur altitudo virorum et elevabitur Dominus solus in die illa</span></p>
<p id="isaiah-2-18"><span class="verse-num">2:18</span> <span class="verse-body">et idola penitus conterentur</span></p>
<p id="isaiah-2-19"><span class="verse-num">2:19</span> <span class="verse-body">et introibunt in speluncas petrarum et in voragines terrae a facie formidinis Domini et a gloria maiestatis eius cum surrexerit percutere terram</span></p>
<p id="isaiah-2-20"><span class="verse-num">2:20</span> <span class="verse-body">in die illa proiciet homo idola argenti sui et simulacra auri sui quae fecerat sibi ut adoraret talpas et vespertiliones</span></p>
<p id="isaiah-2-21"><span class="verse-num">2:21</span> <span class="verse-body">et ingredietur fissuras petrarum et cavernas saxorum a facie formidinis Domini et a gloria maiestatis eius cum surrexerit percutere terram</span></p>
<p id="isaiah-2-22"><span class="verse-num">2:22</span> <span class="verse-body">quiescite ergo ab homine cuius spiritus in naribus eius quia excelsus reputatus est ipse</span></p>
<h2 id="isaiah-ch-3">Chapter 3</h2>
<p class="verses"><a href="#isaiah-3-1">1</a> <a href="#isaiah-3-2">2</a> <a href="#isaiah-3-3">3</a> <a href="#isaiah-3-4">4</a> <a href="#isaiah-3-5">5</a> <a href="#isaiah-3-6">6</a> <a href="#isaiah-3-7">7</a> <a href="#isaiah-3-8">8</a> <a href="#isaiah-3-9">9</a> <a href="#isaiah-3-10">10</a> <a href="#isaiah-3-11">11</a> <a href="#isaiah-3-12">12</a> <a href="#isaiah-3-13">13</a> <a href="#isaiah-3-14">14</a> <a href="#isaiah-3-15">15</a> <a href="#isaiah-3-16">16</a> <a href="#isaiah-3-17">17</a> <a href="#isaiah-3-18">18</a> <a href="#isaiah-3-19">19</a> <a href="#isaiah-3-20">20</a> <a href="#isaiah-3-21">21</a> <a href="#isaiah-3-22">22</a> <a href="#isaiah-3-23">23</a> <a href="#isaiah-3-24">24</a> <a href="#isaiah-3-25">25</a> <a href="#isaiah-3-26">26</a></p>
<p id="isaiah-3-1"><span class="verse-num">3:1</span> <span class="verse-body">ecce enim Dominator Deus exercituum auferet ab Hierusalem et ab Iuda validum et fortem omne robur panis et omne robur aquae</span></p>
<p id="isaiah-3-2"><span class="verse-num">3:2</span> <span class="verse-body">fortem et virum bellatorem iudicem et prophetam et ariolum et senem</span></p>
<p id="isaiah-3-3"><span class="verse-num">3:3</span> <span class="verse-body">principem super quinquaginta et honorabilem vultu et consiliarium sapientem de architectis et prudentem eloquii mystici</span></p>
<p id="isaiah-3-4"><span class="verse-num">3:4</span> <span class="verse-body">et dabo pueros principes eorum et effeminati dominabuntur eis</span></p>
<p id="isaiah-3-5"><span class="verse-num">3:5</span> <span class="verse-body">et inruet populus vir ad virum unusquisque ad proximum suum tumultuabitur puer contra senem et ignobilis contra nobilem</span></p>
<p id="isaiah-3-6"><span class="verse-num">3:6</span> <span class="verse-body">adprehendet enim vir fratrem suum domesticum patris sui vestimentum tibi est princeps esto noster ruina autem haec sub manu tua</span></p>
<p id="isaiah-3-7"><span class="verse-num">3:7</span> <span class="verse-body">respondebit in die illa dicens non sum medicus et in domo mea non est panis neque vestimentum nolite constituere me principem populi</span></p>
<p id="isaiah-3-8"><span class="verse-num">3:8</span> <span class="verse-body">ruit enim Hierusalem et Iudas concidit quia lingua eorum et adinventiones eorum contra Dominum ut provocarent oculos maiestatis eius</span></p>
<p id="isaiah-3-9"><span class="verse-num">3:9</span> <span class="verse-body">agnitio vultus eorum respondit eis et peccatum suum quasi Sodomae praedicaverunt nec absconderunt vae animae eorum quoniam reddita sunt eis mala</span></p>
<p id="isaiah-3-10"><span class="verse-num">3:10</span> <span class="verse-body">dicite iusto quoniam bene quoniam fructum adinventionum suarum comedet</span></p>
<p id="isaiah-3-11"><span class="verse-num">3:11</span> <span class="verse-body">vae impio in malum retributio enim manuum eius fiet ei</span></p>
<p id="isaiah-3-12"><span class="verse-num">3:12</span> <span class="verse-body">populum meum exactores sui spoliaverunt et mulieres dominatae sunt eius popule meus qui beatum te dicunt ipsi te decipiunt et viam gressuum tuorum dissipant</span></p>
<p id="isaiah-3-13"><span class="verse-num">3:13</span> <span class="verse-body">stat ad iudicandum Dominus et stat ad iudicandos populos</span></p>
<p id="isaiah-3-14"><span class="verse-num">3:14</span> <span class="verse-body">Dominus ad iudicium veniet cum senibus populi sui et principibus eius vos enim depasti estis vineam meam et rapina pauperis in domo vestra</span></p>
<p id="isaiah-3-15"><span class="verse-num">3:15</span> <span class="verse-body">quare adteritis populum meum et facies pauperum commolitis dicit Dominus Deus exercituum</span></p>
<p id="isaiah-3-16"><span class="verse-num">3:16</span> <span class="verse-body">et dixit Dominus pro eo quod elevatae sunt filiae Sion et ambulaverunt extento collo et nutibus oculorum ibant et plaudebant ambulabant et in pedibus suis conposito gradu incedebant</span></p>
<p id="isaiah-3-17"><span class="verse-num">3:17</span> <span class="verse-body">decalvabit Dominus verticem filiarum Sion et Dominus crinem earum nudabit</span></p>
<p id="isaiah-3-18"><span class="verse-num">3:18</span> <span class="verse-body">in die illa auferet Dominus ornatum calciamentorum et lunulas</span></p>
<p id="isaiah-3-19"><span class="verse-num">3:19</span> <span class="verse-body">et torques et monilia et armillas et mitras</span></p>
<p id="isaiah-3-20"><span class="verse-num">3:20</span> <span class="verse-body">discriminalia et periscelidas et murenulas et olfactoriola et inaures</span></p>
<p id="isaiah-3-21"><span class="verse-num">3:21</span> <span class="verse-body">et anulos et gemmas in fronte pendentes</span></p>
<p id="isaiah-3-22"><span class="verse-num">3:22</span> <span class="verse-body">et mutatoria et pallia et linteamina et acus</span></p>
<p id="isaiah-3-23"><span class="verse-num">3:23</span> <span class="verse-body">et specula et sindones et vittas et theristra</span></p>
<p id="isaiah-3-24"><span class="verse-num">3:24</span> <span class="verse-body">et erit pro suavi odore fetor et pro zona funiculus et pro crispanti crine calvitium et pro fascia pectorali cilicium</span></p>
<p id="isaiah-3-25"><span class="verse-num">3:25</span> <span class="verse-body">pulcherrimi quoque viri tui gladio cadent et fortes tui in proelio</span></p>
<p id="isaiah-3-26"><span class="verse-num">3:26</span> <span class="verse-body">et maerebunt atque lugebunt portae eius et desolata in terra sedebit</span></p>
<h2 id="isaiah-ch-4">Chapter 4</h2>
<p class="verses"><a href="#isaiah-4-1">1</a> <a href="#isaiah-4-2">2</a> <a href="#isaiah-4-3">3</a> <a href="#isaiah-4-4">4</a> <a href="#isaiah-4-5">5</a> <a href="#isaiah-4-6">6</a></p>
<p id="isaiah-4-1"><span class="verse-num">4:1</span> <span class="verse-body">et adprehendent septem mulieres virum unum in die illa dicentes panem nostrum comedemus et vestimentis nostris operiemur tantummodo vocetur nomen tuum super nos aufer obprobrium nostrum</span></p>
<p id="isaiah-4-2"><span class="verse-num">4:2</span> <span class="verse-body">in die illa erit germen Domini in magnificentia et in gloria et fructus terrae sublimis et exultatio his qui salvati fuerint de Israhel</span></p>
<p id="isaiah-4-3"><span class="verse-num">4:3</span> <span class="verse-body">et erit omnis qui relictus fuerit in Sion et residuus in Hierusalem sanctus vocabitur omnis qui scriptus est in vita in Hierusalem</span></p>
<p id="isaiah-4-4"><span class="verse-num">4:4</span> <span class="verse-body">si abluerit Dominus sordem filiarum Sion et sanguinem Hierusalem laverit de medio eius spiritu iudicii et spiritu ardoris</span></p>
<p id="isaiah-4-5"><span class="verse-num">4:5</span> <span class="verse-body">et creabit Dominus super omnem locum montis Sion et ubi invocatus est nubem per diem et fumum et splendorem ignis flammantis in nocte super omnem enim gloriam protectio</span></p>
<p id="isaiah-4-6"><span class="verse-num">4:6</span> <span class="verse-body">et tabernaculum erit in umbraculum diei ab aestu et in securitatem et absconsionem a turbine et a pluvia</span></p>
<h2 id="isaiah-ch-5">Chapter 5</h2>
<p class="verses"><a href="#isaiah-5-1">1</a> <a href="#isaiah-5-2">2</a> <a href="#isaiah-5-3">3</a> <a href="#isaiah-5-4">4</a> <a href="#isaiah-5-5">5</a> <a href="#isaiah-5-6">6</a> <a href="#isaiah-5-7">7</a> <a href="#isaiah-5-8">8</a> <a href="#isaiah-5-9">9</a> <a href="#isaiah-5-10">10</a> <a href="#isaiah-5-11">11</a> <a href="#isaiah-5-12">12</a> <a href="#isaiah-5-13">13</a> <a href="#isaiah-5-14">14</a> <a href="#isaiah-5-15">15</a> <a href="#isaiah-5-16">16</a> <a href="#isaiah-5-17">17</a> <a href="#isaiah-5-18">18</a> <a href="#isaiah-5-19">19</a> <a href="#isaiah-5-20">20</a> <a href="#isaiah-5-21">21</a> <a href="#isaiah-5-22">22</a> <a href="#isaiah-5-23">23</a> <a href="#isaiah-5-24">24</a> <a href="#isaiah-5-25">25</a> <a href="#isaiah-5-26">26</a> <a href="#isaiah-5-27">27</a> <a href="#isaiah-5-28">28</a> <a href="#isaiah-5-29">29</a> <a href="#isaiah-5-30">30</a></p>
<p id="isaiah-5-1"><span class="verse-num">5:1</span> <span class="verse-body">cantabo dilecto meo canticum patruelis mei vineae suae vinea facta est dilecto meo in cornu filio olei</span></p>
<p id="isaiah-5-2"><span class="verse-num">5:2</span> <span class="verse-body">et sepivit eam et lapides elegit ex illa et plantavit eam electam et aedificavit turrem in medio eius et torcular extruxit in ea et expectavit ut faceret uvas et fecit labruscas</span></p>
<p id="isaiah-5-3"><span class="verse-num">5:3</span> <span class="verse-body">nunc ergo habitator Hierusalem et vir Iuda iudicate inter me et inter vineam meam</span></p>
<p id="isaiah-5-4"><span class="verse-num">5:4</span> <span class="verse-body">quid est quod debui ultra facere vineae meae et non feci ei an quod expectavi ut faceret uvas et fecit labruscas</span></p>
<p id="isaiah-5-5"><span class="verse-num">5:5</span> <span class="verse-body">et nunc ostendam vobis quid ego faciam vineae meae auferam sepem eius et erit in direptionem diruam maceriam eius et erit in conculcationem</span></p>
<p id="isaiah-5-6"><span class="verse-num">5:6</span> <span class="verse-body">et ponam eam desertam non putabitur et non fodietur et ascendent vepres et spinae et nubibus mandabo ne pluant super eam imbrem</span></p>
<p id="isaiah-5-7"><span class="verse-num">5:7</span> <span class="verse-body">vinea enim Domini exercituum domus Israhel et vir Iuda germen delectabile eius et expectavi ut faceret iudicium et ecce iniquitas et iustitiam et ecce clamor</span></p>
<p id="isaiah-5-8"><span class="verse-num">5:8</span> <span class="verse-body">vae qui coniungitis domum ad domum et agrum agro copulatis usque ad terminum loci numquid habitabitis soli vos in medio terrae</span></p>
<p id="isaiah-5-9"><span class="verse-num">5:9</span> <span class="verse-body">in auribus meis sunt haec Domini exercituum nisi domus multae desertae fuerint grandes et pulchrae absque habitatore</span></p>
<p id="isaiah-5-10"><span class="verse-num">5:10</span> <span class="verse-body">decem enim iuga vinearum facient lagunculam unam et triginta modii sementis facient modios tres</span></p>
<p id="isaiah-5-11"><span class="verse-num">5:11</span> <span class="verse-body">vae qui consurgitis mane ad ebrietatem sectandam et potandum usque ad vesperam ut vino aestuetis</span></p>
<p id="isaiah-5-12"><span class="verse-num">5:12</span> <span class="verse-body">cithara et lyra et tympanum et tibia et vinum in conviviis vestris et opus Domini non respicitis nec opera manuum eius consideratis</span></p>
<p id="isaiah-5-13"><span class="verse-num">5:13</span> <span class="verse-body">propterea captivus ductus est populus meus quia non habuit scientiam et nobiles eius interierunt fame et multitudo eius siti exaruit</span></p>
<p id="isaiah-5-14"><span class="verse-num">5:14</span> <span class="verse-body">propterea dilatavit infernus animam suam et aperuit os suum absque ullo termino et descendent fortes eius et populus eius et sublimes gloriosique eius ad eum</span></p>
<p id="isaiah-5-15"><span class="verse-num">5:15</span> <span class="verse-body">et incurvabitur homo et humiliabitur vir et oculi sublimium deprimentur</span></p>
<p id="isaiah-5-16"><span class="verse-num">5:16</span> <span class="verse-body">et exaltabitur Dominus exercituum in iudicio et Deus sanctus sanctificabitur in iustitia</span></p>
<p id="isaiah-5-17"><span class="verse-num">5:17</span> <span class="verse-body">et pascentur agni iuxta ordinem suum et deserta in ubertatem versa advenae comedent</span></p>
<p id="isaiah-5-18"><span class="verse-num">5:18</span> <span class="verse-body">vae qui trahitis iniquitatem in funiculis vanitatis et quasi vinculum plaustri peccatum</span></p>
<p id="isaiah-5-19"><span class="verse-num">5:19</span> <span class="verse-body">qui dicitis festinet et cito veniat opus eius ut videamus et adpropiet et veniat consilium Sancti Israhel et sciemus illud</span></p>
<p id="isaiah-5-20"><span class="verse-num">5:20</span> <span class="verse-body">vae qui dicitis malum bonum et bonum malum ponentes tenebras lucem et lucem tenebras ponentes amarum in dulce et dulce in amarum</span></p>
<p id="isaiah-5-21"><span class="verse-num">5:21</span> <span class="verse-body">vae qui sapientes estis in oculis vestris et coram vobismet ipsis prudentes</span></p>
<p id="isaiah-5-22"><span class="verse-num">5:22</span> <span class="verse-body">vae qui potentes estis ad bibendum vinum et viri fortes ad miscendam ebrietatem</span></p>
<p id="isaiah-5-23"><span class="verse-num">5:23</span> <span class="verse-body">qui iustificatis impium pro muneribus et iustitiam iusti aufertis ab eo</span></p>
<p id="isaiah-5-24"><span class="verse-num">5:24</span> <span class="verse-body">propter hoc sicut devorat stipulam lingua ignis et calor flammae exurit sic radix eorum quasi favilla erit et germen eorum ut pulvis ascendet abiecerunt enim legem Domini exercituum et eloquium Sancti Israhel blasphemaverunt</span></p>
<p id="isaiah-5-25"><span class="verse-num">5:25</span> <span class="verse-body">ideo iratus est furor Domini in populo suo et extendit manum suam super eum et percussit eum et conturbati sunt montes et facta sunt morticina eorum quasi stercus in medio platearum in omnibus his non est aversus furor eius sed adhuc manus eius extenta</span></p>
<p id="isaiah-5-26"><span class="verse-num">5:26</span> <span class="verse-body">et levabit signum nationibus procul et sibilabit ad eum de finibus terrae et ecce festinus velociter veniet</span></p>
<p id="isaiah-5-27"><span class="verse-num">5:27</span> <span class="verse-body">non est deficiens neque laborans in eo non dormitabit neque dormiet neque solvetur cingulum renum eius nec rumpetur corrigia calciamenti eius</span></p>
<p id="isaiah-5-28"><span class="verse-num">5:28</span> <span class="verse-body">sagittae eius acutae et omnes arcus eius extenti ungulae equorum eius ut silex et rotae eius quasi impetus tempestatis</span></p>
<p id="isaiah-5-29"><span class="verse-num">5:29</span> <span class="verse-body">rugitus eius ut leonis rugiet ut catuli leonum et frendet et tenebit praedam et amplexabitur et non erit qui eruat</span></p>
<p id="isaiah-5-30"><span class="verse-num">5:30</span> <span class="verse-body">et sonabit super eum in die illa sicut sonitus maris aspiciemus in terram et ecce tenebrae tribulationis et lux obtenebrata est in caligine eius</span></p>
<h2 id="isaiah-ch-6">Chapter 6</h2>
<p class="verses"><a href="#isaiah-6-1">1</a> <a href="#isaiah-6-2">2</a> <a href="#isaiah-6-3">3</a> <a href="#isaiah-6-4">4</a> <a href="#isaiah-6-5">5</a> <a href="#isaiah-6-6">6</a> <a href="#isaiah-6-7">7</a> <a href="#isaiah-6-8">8</a> <a href="#isaiah-6-9">9</a> <a href="#isaiah-6-10">10</a> <a href="#isaiah-6-11">11</a> <a href="#isaiah-6-12">12</a> <a href="#isaiah-6-13">13</a></p>
<p id="isaiah-6-1"><span class="verse-num">6:1</span> <span class="verse-body">in anno quo mortuus est rex Ozias vidi Dominum sedentem super solium excelsum et elevatum et ea quae sub eo erant implebant templum</span></p>
<p id="isaiah-6-2"><span class="verse-num">6:2</span> <span class="verse-body">seraphin stabant super illud sex alae uni et sex alae alteri duabus velabant faciem eius et duabus velabant pedes eius et duabus volabant</span></p>
<p id="isaiah-6-3"><span class="verse-num">6:3</span> <span class="verse-body">et clamabant alter ad alterum et dicebant sanctus sanctus sanctus Dominus exercituum plena est omnis terra gloria eius</span></p>
<p id="isaiah-6-4"><span class="verse-num">6:4</span> <span class="verse-body">et commota sunt superliminaria cardinum a voce clamantis et domus impleta est fumo</span></p>
<p id="isaiah-6-5"><span class="verse-num">6:5</span> <span class="verse-body">et dixi vae mihi quia tacui quia vir pollutus labiis ego sum et in medio populi polluta labia habentis ego habito et Regem Dominum exercituum vidi oculis meis</span></p>
<p id="isaiah-6-6"><span class="verse-num">6:6</span> <span class="verse-body">et volavit ad me unus de seraphin et in manu eius calculus quem forcipe tulerat de altari</span></p>
<p id="isaiah-6-7"><span class="verse-num">6:7</span> <span class="verse-body">et tetigit os meum et dixit ecce tetigit hoc labia tua et auferetur iniquitas tua et peccatum tuum mundabitur</span></p>
<p id="isaiah-6-8"><span class="verse-num">6:8</span> <span class="verse-body">et audivi vocem Domini dicentis quem mittam et quis ibit nobis et dixi ecce ego sum mitte me</span></p>
<p id="isaiah-6-9"><span class="verse-num">6:9</span> <span class="verse-body">et dixit vade et dices populo huic audite audientes et nolite intellegere et videte visionem et nolite cognoscere</span></p>
<p id="isaiah-6-10"><span class="verse-num">6:10</span> <span class="verse-body">excaeca cor populi huius et aures eius adgrava et oculos eius claude ne forte videat oculis suis et auribus suis audiat et corde suo intellegat et convertatur et sanem eum</span></p>
<p id="isaiah-6-11"><span class="verse-num">6:11</span> <span class="verse-body">et dixi usquequo Domine et dixit donec desolentur civitates absque habitatore et domus sine homine et terra relinquetur deserta</span></p>
<p id="isaiah-6-12"><span class="verse-num">6:12</span> <span class="verse-body">et longe faciet Dominus homines et multiplicabitur quae derelicta fuerat in medio terrae</span></p>
<p id="isaiah-6-13"><span class="verse-num">6:13</span> <span class="verse-body">et adhuc in ea decimatio et convertetur et erit in ostensionem sicut terebinthus et sicuti quercus quae expandit ramos suos semen sanctum erit id quod steterit in ea</span></p>
<h2 id="isaiah-ch-7">Chapter 7</h2>
<p class="verses"><a href="#isaiah-7-1">1</a> <a href="#isaiah-7-2">2</a> <a href="#isaiah-7-3">3</a> <a href="#isaiah-7-4">4</a> <a href="#isaiah-7-5">5</a> <a href="#isaiah-7-6">6</a> <a href="#isaiah-7-7">7</a> <a href="#isaiah-7-8">8</a> <a href="#isaiah-7-9">9</a> <a href="#isaiah-7-10">10</a> <a href="#isaiah-7-11">11</a> <a href="#isaiah-7-12">12</a> <a href="#isaiah-7-13">13</a> <a href="#isaiah-7-14">14</a> <a href="#isaiah-7-15">15</a> <a href="#isaiah-7-16">16</a> <a href="#isaiah-7-17">17</a> <a href="#isaiah-7-18">18</a> <a href="#isaiah-7-19">19</a> <a href="#isaiah-7-20">20</a> <a href="#isaiah-7-21">21</a> <a href="#isaiah-7-22">22</a> <a href="#isaiah-7-23">23</a> <a href="#isaiah-7-24">24</a> <a href="#isaiah-7-25">25</a></p>
<p id="isaiah-7-1"><span class="verse-num">7:1</span> <span class="verse-body">et factum est in diebus Ahaz filii Ioatham filii Oziae regis Iuda ascendit Rasin rex Syriae et Phacee filius Romeliae rex Israhel in Hierusalem ad proeliandum contra eam et non potuerunt debellare eam</span></p>
<p id="isaiah-7-2"><span class="verse-num">7:2</span> <span class="verse-body">et nuntiaverunt domui David dicentes requievit Syria super Ephraim et commotum est cor eius et cor populi eius sicut moventur ligna silvarum a facie venti</span></p>
<p id="isaiah-7-3"><span class="verse-num">7:3</span> <span class="verse-body">et dixit Dominus ad Isaiam egredere in occursum Ahaz tu et qui derelictus est Iasub filius tuus ad extremum aquaeductus piscinae superioris in via agri Fullonis</span></p>
<p id="isaiah-7-4"><span class="verse-num">7:4</span> <span class="verse-body">et dices ad eum vide ut sileas noli timere et cor tuum ne formidet a duobus caudis titionum fumigantium istorum in ira furoris Rasin et Syriae et filii Romeliae</span></p>
<p id="isaiah-7-5"><span class="verse-num">7:5</span> <span class="verse-body">eo quod consilium inierit contra te Syria malum Ephraim et filius Romeliae dicentes</span></p>
<p id="isaiah-7-6"><span class="verse-num">7:6</span> <span class="verse-body">ascendamus ad Iudam et suscitemus eum et avellamus eum ad nos et ponamus regem in medio eius filium Tabeel</span></p>
<p id="isaiah-7-7"><span class="verse-num">7:7</span> <span class="verse-body">haec dicit Dominus Deus non stabit et non erit istud</span></p>
<p id="isaiah-7-8"><span class="verse-num">7:8</span> <span class="verse-body">sed caput Syriae Damascus et caput Damasci Rasin et adhuc sexaginta et quinque anni et desinet Ephraim esse populus</span></p>
<p id="isaiah-7-9"><span class="verse-num">7:9</span> <span class="verse-body">et caput Ephraim Samaria et caput Samariae filius Romeliae si non credideritis non permanebitis</span></p>
<p id="isaiah-7-10"><span class="verse-num">7:10</span> <span class="verse-body">et adiecit Dominus loqui ad Ahaz dicens</span></p>
<p id="isaiah-7-11"><span class="verse-num">7:11</span> <span class="verse-body">pete tibi signum a Domino Deo tuo in profundum inferni sive in excelsum supra</span></p>
<p id="isaiah-7-12"><span class="verse-num">7:12</span> <span class="verse-body">et dixit Ahaz non petam et non temptabo Dominum</span></p>
<p id="isaiah-7-13"><span class="verse-num">7:13</span> <span class="verse-body">et dixit audite ergo domus David numquid parum vobis est molestos esse hominibus quia molesti estis et Deo meo</span></p>
<p id="isaiah-7-14"><span class="verse-num">7:14</span> <span class="verse-body">propter hoc dabit Dominus ipse vobis signum ecce virgo concipiet et pariet filium et vocabitis nomen eius Emmanuhel</span></p>
<p id="isaiah-7-15"><span class="verse-num">7:15</span> <span class="verse-body">butyrum et mel comedet ut sciat reprobare malum et eligere bonum</span></p>
<p id="isaiah-7-16"><span class="verse-num">7:16</span> <span class="verse-body">quia antequam sciat puer reprobare malum et eligere bonum derelinquetur terra quam tu detestaris a facie duum regum suorum</span></p>
<p id="isaiah-7-17"><span class="verse-num">7:17</span> <span class="verse-body">adducet Dominus super te et super populum tuum et super domum patris tui dies qui non venerunt a diebus separationis Ephraim a Iuda cum rege Assyriorum</span></p>
<p id="isaiah-7-18"><span class="verse-num">7:18</span> <span class="verse-body">et erit in die illa sibilabit Dominus muscae quae est in extremo fluminum Aegypti et api quae est in terra Assur</span></p>
<p id="isaiah-7-19"><span class="verse-num">7:19</span> <span class="verse-body">et venient et requiescent omnes in torrentibus vallium et cavernis petrarum et in omnibus frutectis et in universis foraminibus</span></p>
<p id="isaiah-7-20"><span class="verse-num">7:20</span> <span class="verse-body">in die illa radet Dominus in novacula conducta in his qui trans Flumen sunt in rege Assyriorum caput et pilos pedum et barbam universam</span></p>
<p id="isaiah-7-21"><span class="verse-num">7:21</span> <span class="verse-body">et erit in die illa nutriet homo vaccam boum et duas oves</span></p>
<p id="isaiah-7-22"><span class="verse-num">7:22</span> <span class="verse-body">et prae ubertate lactis comedet butyrum butyrum enim et mel manducabit omnis qui relictus fuerit in medio terrae</span></p>
<p id="isaiah-7-23"><span class="verse-num">7:23</span> <span class="verse-body">et erit in die illa omnis locus ubi fuerint mille vites mille argenteis et in spinas et in vepres erunt</span></p>
<p id="isaiah-7-24"><span class="verse-num">7:24</span> <span class="verse-body">cum sagittis et arcu ingredientur illuc vepres enim et spinae erunt in universa terra</span></p>
<p id="isaiah-7-25"><span class="verse-num">7:25</span> <span class="verse-body">et omnes montes qui in sarculo sarientur non veniet illuc terror spinarum et veprium et erit in pascua bovis et in conculcationem pecoris</span></p>
<h2 id="isaiah-ch-8">Chapter 8</h2>
<p class="verses"><a href="#isaiah-8-1">1</a> <a href="#isaiah-8-2">2</a> <a href="#isaiah-8-3">3</a> <a href="#isaiah-8-4">4</a> <a href="#isaiah-8-5">5</a> <a href="#isaiah-8-6">6</a> <a href="#isaiah-8-7">7</a> <a href="#isaiah-8-8">8</a> <a href="#isaiah-8-9">9</a> <a href="#isaiah-8-10">10</a> <a href="#isaiah-8-11">11</a> <a href="#isaiah-8-12">12</a> <a href="#isaiah-8-13">13</a> <a href="#isaiah-8-14">14</a> <a href="#isaiah-8-15">15</a> <a href="#isaiah-8-16">16</a> <a href="#isaiah-8-17">17</a> <a href="#isaiah-8-18">18</a> <a href="#isaiah-8-19">19</a> <a href="#isaiah-8-20">20</a> <a href="#isaiah-8-21">21</a> <a href="#isaiah-8-22">22</a></p>
<p id="isaiah-8-1"><span class="verse-num">8:1</span> <span class="verse-body">et dixit Dominus ad me sume tibi librum grandem et scribe in eo stilo hominis Velociter spolia detrahe Cito praedare</span></p>
<p id="isaiah-8-2"><span class="verse-num">8:2</span> <span class="verse-body">et adhibui mihi testes fideles Uriam sacerdotem et Zacchariam filium Barachiae</span></p>
<p id="isaiah-8-3"><span class="verse-num">8:3</span> <span class="verse-body">et accessi ad prophetissam et concepit et peperit filium et dixit Dominus ad me voca nomen eius Adcelera spolia detrahere Festina praedari</span></p>
<p id="isaiah-8-4"><span class="verse-num">8:4</span> <span class="verse-body">quia antequam sciat puer vocare patrem suum et matrem suam auferetur fortitudo Damasci et spolia Samariae coram rege Assyriorum</span></p>
<p id="isaiah-8-5"><span class="verse-num">8:5</span> <span class="verse-body">et adiecit Dominus loqui ad me adhuc dicens</span></p>
<p id="isaiah-8-6"><span class="verse-num">8:6</span> <span class="verse-body">pro eo quod abiecit populus iste aquas Siloae quae vadunt cum silentio et adsumpsit magis Rasin et filium Romeliae</span></p>
<p id="isaiah-8-7"><span class="verse-num">8:7</span> <span class="verse-body">propter hoc ecce Dominus adducet super eos aquas Fluminis fortes et multas regem Assyriorum et omnem gloriam eius et ascendet super omnes rivos eius et fluet super universas ripas eius</span></p>
<p id="isaiah-8-8"><span class="verse-num">8:8</span> <span class="verse-body">et ibit per Iudam inundans et transiens usque ad collum veniet et erit extensio alarum eius implens latitudinem terrae tuae o Emmanuhel</span></p>
<p id="isaiah-8-9"><span class="verse-num">8:9</span> <span class="verse-body">congregamini populi et vincimini et audite universae procul terrae confortamini et vincimini accingite vos et vincimini</span></p>
<p id="isaiah-8-10"><span class="verse-num">8:10</span> <span class="verse-body">inite consilium et dissipabitur loquimini verbum et non fiet quia nobiscum Deus</span></p>
<p id="isaiah-8-11"><span class="verse-num">8:11</span> <span class="verse-body">haec enim ait Dominus ad me sicut in forti manu erudivit me ne irem in via populi huius dicens</span></p>
<p id="isaiah-8-12"><span class="verse-num">8:12</span> <span class="verse-body">non dicatis coniuratio omnia enim quae loquitur populus iste coniuratio est et timorem eius ne timeatis neque paveatis</span></p>
<p id="isaiah-8-13"><span class="verse-num">8:13</span> <span class="verse-body">Dominum exercituum ipsum sanctificate ipse pavor vester et ipse terror vester</span></p>
<p id="isaiah-8-14"><span class="verse-num">8:14</span> <span class="verse-body">et erit vobis in sanctificationem in lapidem autem offensionis et in petram scandali duabus domibus Israhel in laqueum et in ruinam habitantibus Hierusalem</span></p>
<p id="isaiah-8-15"><span class="verse-num">8:15</span> <span class="verse-body">et offendent ex eis plurimi et cadent et conterentur et inretientur et capientur</span></p>
<p id="isaiah-8-16"><span class="verse-num">8:16</span> <span class="verse-body">liga testimonium signa legem in discipulis meis</span></p>
<p id="isaiah-8-17"><span class="verse-num">8:17</span> <span class="verse-body">et expectabo Dominum qui abscondit faciem suam a domo Iacob et praestolabor eum</span></p>
<p id="isaiah-8-18"><span class="verse-num">8:18</span> <span class="verse-body">ecce ego et pueri quos mihi dedit Dominus in signum et in portentum Israhelis a Domino exercituum qui habitat in monte Sion</span></p>
<p id="isaiah-8-19"><span class="verse-num">8:19</span> <span class="verse-body">et cum dixerint ad vos quaerite a pythonibus et a divinis qui stridunt in incantationibus suis numquid non populus a Deo suo requirit pro vivis a mortuis</span></p>
<p id="isaiah-8-20"><span class="verse-num">8:20</span> <span class="verse-body">ad legem magis et ad testimonium quod si non dixerint iuxta verbum hoc non erit eis matutina lux</span></p>
<p id="isaiah-8-21"><span class="verse-num">8:21</span> <span class="verse-body">et transibit per eam corruet et esuriet et cum esurierit irascetur et maledicet regi suo et Deo suo et suspiciet sursum</span></p>
<p id="isaiah-8-22"><span class="verse-num">8:22</span> <span class="verse-body">et ad terram intuebitur et ecce tribulatio et tenebrae dissolutio angustia et caligo persequens et non poterit avolare de angustia sua</span></p>
<h2 id="isaiah-ch-9">Chapter 9</h2>
<p class="verses"><a href="#isaiah-9-1">1</a> <a href="#isaiah-9-2">2</a> <a href="#isaiah-9-3">3</a> <a href="#isaiah-9-4">4</a> <a href="#isaiah-9-5">5</a> <a href="#isaiah-9-6">6</a> <a href="#isaiah-9-7">7</a> <a href="#isaiah-9-8">8</a> <a href="#isaiah-9-9">9</a> <a href="#isaiah-9-10">10</a> <a href="#isaiah-9-11">11</a> <a href="#isaiah-9-12">12</a> <a href="#isaiah-9-13">13</a> <a href="#isaiah-9-14">14</a> <a href="#isaiah-9-15">15</a> <a href="#isaiah-9-16">16</a> <a href="#isaiah-9-17">17</a> <a href="#isaiah-9-18">18</a> <a href="#isaiah-9-19">19</a> <a href="#isaiah-9-20">20</a> <a href="#isaiah-9-21">21</a></p>
<p id="isaiah-9-1"><span class="verse-num">9:1</span> <span class="verse-body">primo tempore adleviata est terra Zabulon et terra Nepthalim et novissimo adgravata est via maris trans Iordanem Galileae gentium</span></p>
<p id="isaiah-9-2"><span class="verse-num">9:2</span> <span class="verse-body">populus qui ambulabat in tenebris vidit lucem magnam habitantibus in regione umbrae mortis lux orta est eis</span></p>
<p id="isaiah-9-3"><span class="verse-num">9:3</span> <span class="verse-body">multiplicasti gentem non magnificasti laetitiam laetabuntur coram te sicut laetantur in messe sicut exultant quando dividunt spolia</span></p>
<p id="isaiah-9-4"><span class="verse-num">9:4</span> <span class="verse-body">iugum enim oneris eius et virgam umeri eius et sceptrum exactoris eius superasti sicut in die Madian</span></p>
<p id="isaiah-9-5"><span class="verse-num">9:5</span> <span class="verse-body">quia omnis violenta praedatio cum tumultu et vestimentum mixtum sanguine erit in conbustionem et cibus ignis</span></p>
<p id="isaiah-9-6"><span class="verse-num">9:6</span> <span class="verse-body">parvulus enim natus est nobis filius datus est nobis et factus est principatus super umerum eius et vocabitur nomen eius Admirabilis consiliarius Deus fortis Pater futuri saeculi Princeps pacis</span></p>
<p id="isaiah-9-7"><span class="verse-num">9:7</span> <span class="verse-body">multiplicabitur eius imperium et pacis non erit finis super solium David et super regnum eius ut confirmet illud et corroboret in iudicio et iustitia amodo et usque in sempiternum zelus Domini exercituum faciet hoc</span></p>
<p id="isaiah-9-8"><span class="verse-num">9:8</span> <span class="verse-body">verbum misit Dominus in Iacob et cecidit in Israhel</span></p>
<p id="isaiah-9-9"><span class="verse-num">9:9</span> <span class="verse-body">et sciet populus omnis Ephraim et habitantes Samariam in superbia et magnitudine cordis dicentes</span></p>
<p id="isaiah-9-10"><span class="verse-num">9:10</span> <span class="verse-body">lateres ceciderunt sed quadris lapidibus aedificabimus sycomoros succiderunt sed cedros inmutabimus</span></p>
<p id="isaiah-9-11"><span class="verse-num">9:11</span> <span class="verse-body">et elevabit Dominus hostes Rasin super eum et inimicos eius in tumultum vertet</span></p>
<p id="isaiah-9-12"><span class="verse-num">9:12</span> <span class="verse-body">Syriam ab oriente et Philisthim ab occidente et devorabunt Israhel toto ore in omnibus his non est aversus furor eius sed adhuc manus eius extenta</span></p>
<p id="isaiah-9-13"><span class="verse-num">9:13</span> <span class="verse-body">et populus non est reversus ad percutientem se et Dominum exercituum non inquisierunt</span></p>
<p id="isaiah-9-14"><span class="verse-num">9:14</span> <span class="verse-body">et disperdet Dominus ab Israhel caput et caudam incurvantem et refrenantem die una</span></p>
<p id="isaiah-9-15"><span class="verse-num">9:15</span> <span class="verse-body">longevus et honorabilis ipse est caput et propheta docens mendacium ipse cauda est</span></p>
<p id="isaiah-9-16"><span class="verse-num">9:16</span> <span class="verse-body">et erunt qui beatificant populum istum seducentes et qui beatificantur praecipitati</span></p>
<p id="isaiah-9-17"><span class="verse-num">9:17</span> <span class="verse-body">propter hoc super adulescentulis eius non laetabitur Dominus et pupillorum eius et viduarum non miserebitur quia omnis hypocrita est et nequam et universum os locutum est stultitiam in omnibus his non est aversus furor eius sed adhuc manus eius extenta</span></p>
<p id="isaiah-9-18"><span class="verse-num">9:18</span> <span class="verse-body">succensa est enim quasi ignis impietas veprem et spinam vorabit et succendetur in densitate saltus et convolvetur superbia fumi</span></p>
<p id="isaiah-9-19"><span class="verse-num">9:19</span> <span class="verse-body">in ira Domini exercituum conturbata est terra et erit populus quasi esca ignis vir fratri suo non parcet</span></p>
<p id="isaiah-9-20"><span class="verse-num">9:20</span> <span class="verse-body">et declinabit ad dexteram et esuriet et comedet ad sinistram et non saturabitur unusquisque carnem brachii sui vorabit Manasses Ephraim et Ephraim Manassen simul ipsi contra Iudam</span></p>
<p id="isaiah-9-21"><span class="verse-num">9:21</span> <span class="verse-body">in omnibus his non est aversus furor eius sed adhuc manus eius extenta</span></p>
<h2 id="isaiah-ch-10">Chapter 10</h2>
<p class="verses"><a href="#isaiah-10-1">1</a> <a href="#isaiah-10-2">2</a> <a href="#isaiah-10-3">3</a> <a href="#isaiah-10-4">4</a> <a href="#isaiah-10-5">5</a> <a href="#isaiah-10-6">6</a> <a href="#isaiah-10-7">7</a> <a href="#isaiah-10-8">8</a> <a href="#isaiah-10-9">9</a> <a href="#isaiah-10-10">10</a> <a href="#isaiah-10-11">11</a> <a href="#isaiah-10-12">12</a> <a href="#isaiah-10-13">13</a> <a href="#isaiah-10-14">14</a> <a href="#isaiah-10-15">15</a> <a href="#isaiah-10-16">16</a> <a href="#isaiah-10-17">17</a> <a href="#isaiah-10-18">18</a> <a href="#isaiah-10-19">19</a> <a href="#isaiah-10-20">20</a> <a href="#isaiah-10-21">21</a> <a href="#isaiah-10-22">22</a> <a href="#isaiah-10-23">23</a> <a href="#isaiah-10-24">24</a> <a href="#isaiah-10-25">25</a> <a href="#isaiah-10-26">26</a> <a href="#isaiah-10-27">27</a> <a href="#isaiah-10-28">28</a> <a href="#isaiah-10-29">29</a> <a href="#isaiah-10-30">30</a> <a href="#isaiah-10-31">31</a> <a href="#isaiah-10-32">32</a> <a href="#isaiah-10-33">33</a> <a href="#isaiah-10-34">34</a></p>
<p id="isaiah-10-1"><span class="verse-num">10:1</span> <span class="verse-body">vae qui condunt leges iniquas et scribentes iniustitiam scripserunt</span></p>
<p id="isaiah-10-2"><span class="verse-num">10:2</span> <span class="verse-body">ut opprimerent in iudicio pauperes et vim facerent causae humilium populi mei ut essent viduae praeda eorum et pupillos diriperent</span></p>
<p id="isaiah-10-3"><span class="verse-num">10:3</span> <span class="verse-body">quid facietis in die visitationis et calamitatis de longe venientis ad cuius fugietis auxilium et ubi derelinquetis gloriam vestram</span></p>
<p id="isaiah-10-4"><span class="verse-num">10:4</span> <span class="verse-body">ne incurvemini sub vinculo et cum interfectis cadatis super omnibus his non est aversus furor eius sed adhuc manus eius extenta</span></p>
<p id="isaiah-10-5"><span class="verse-num">10:5</span> <span class="verse-body">vae Assur virga furoris mei et baculus ipse in manu eorum indignatio mea</span></p>
<p id="isaiah-10-6"><span class="verse-num">10:6</span> <span class="verse-body">ad gentem fallacem mittam eum et contra populum furoris mei mandabo illi ut auferat spolia et diripiat praedam et ponat illum in conculcationem quasi lutum platearum</span></p>
<p id="isaiah-10-7"><span class="verse-num">10:7</span> <span class="verse-body">ipse autem non sic arbitrabitur et cor eius non ita aestimabit sed ad conterendum erit cor eius et ad internicionem gentium non paucarum</span></p>
<p id="isaiah-10-8"><span class="verse-num">10:8</span> <span class="verse-body">dicet enim</span></p>
<p id="isaiah-10-9"><span class="verse-num">10:9</span> <span class="verse-body">numquid non principes mei simul reges sunt numquid non ut Charchamis sic Chalanno et ut Arfad sic Emath numquid non ut Damascus sic Samaria</span></p>
<p id="isaiah-10-10"><span class="verse-num">10:10</span> <span class="verse-body">quomodo invenit manus mea regna idoli sic et simulacra eorum de Hierusalem et de Samaria</span></p>
<p id="isaiah-10-11"><span class="verse-num">10:11</span> <span class="verse-body">numquid non sicut feci Samariae et idolis eius sic faciam Hierusalem et simulacris eius</span></p>
<p id="isaiah-10-12"><span class="verse-num">10:12</span> <span class="verse-body">et erit cum impleverit Dominus cuncta opera sua in monte Sion et in Hierusalem visitabo super fructum magnifici cordis regis Assur et super gloriam altitudinis oculorum eius</span></p>
<p id="isaiah-10-13"><span class="verse-num">10:13</span> <span class="verse-body">dixit enim in fortitudine manus meae feci et in sapientia mea intellexi et abstuli terminos populorum et principes eorum depraedatus sum et detraxi quasi potens in sublime residentes</span></p>
<p id="isaiah-10-14"><span class="verse-num">10:14</span> <span class="verse-body">et invenit quasi nidum manus mea fortitudinem populorum et sicut colliguntur ova quae derelicta sunt sic universam terram ego congregavi et non fuit qui moveret pinnam et aperiret os et ganniret</span></p>
<p id="isaiah-10-15"><span class="verse-num">10:15</span> <span class="verse-body">numquid gloriabitur securis contra eum qui secat in ea aut exaltabitur serra contra eum a quo trahitur quomodo si elevetur virga contra levantem se et exaltetur baculus qui utique lignum est</span></p>
<p id="isaiah-10-16"><span class="verse-num">10:16</span> <span class="verse-body">propter hoc mittet Dominator Deus exercituum in pinguibus eius tenuitatem et subtus gloriam eius succensa ardebit quasi conbustio ignis</span></p>
<p id="isaiah-10-17"><span class="verse-num">10:17</span> <span class="verse-body">et erit lumen Israhel in igne et Sanctus eius in flamma et succendetur et devorabitur spina eius et vepres in die una</span></p>
<p id="isaiah-10-18"><span class="verse-num">10:18</span> <span class="verse-body">et gloria saltus eius et Carmeli eius ab anima usque ad carnem consumetur et erit terrore profugus</span></p>
<p id="isaiah-10-19"><span class="verse-num">10:19</span> <span class="verse-body">et reliquiae ligni saltus eius pro paucitate numerabuntur et puer scribet eos</span></p>
<p id="isaiah-10-20"><span class="verse-num">10:20</span> <span class="verse-body">et erit in die illa non adiciet residuum Israhel et hii qui fugerint de domo Iacob inniti super eo qui percutit eos sed innitetur super Dominum Sanctum Israhel in veritate</span></p>
<p id="isaiah-10-21"><span class="verse-num">10:21</span> <span class="verse-body">reliquiae convertentur reliquiae inquam Iacob ad Deum fortem</span></p>
<p id="isaiah-10-22"><span class="verse-num">10:22</span> <span class="verse-body">si enim fuerit populus tuus Israhel quasi harena maris reliquiae convertentur ex eo consummatio adbreviata inundabit iustitiam</span></p>
<p id="isaiah-10-23"><span class="verse-num">10:23</span> <span class="verse-body">consummationem enim et adbreviationem Dominus Deus exercituum faciet in medio omnis terrae</span></p>
<p id="isaiah-10-24"><span class="verse-num">10:24</span> <span class="verse-body">propter hoc haec dicit Dominus Deus exercituum noli timere populus meus habitator Sion ab Assur in virga percutiet te et baculum suum levabit super te in via Aegypti</span></p>
<p id="isaiah-10-25"><span class="verse-num">10:25</span> <span class="verse-body">adhuc enim paululum modicumque et consummabitur indignatio et furor meus super scelus eorum</span></p>
<p id="isaiah-10-26"><span class="verse-num">10:26</span> <span class="verse-body">et suscitabit super eum Dominus exercituum flagellum iuxta plagam Madian in petra Oreb et virgam suam super mare et levabit eam in via Aegypti</span></p>
<p id="isaiah-10-27"><span class="verse-num">10:27</span> <span class="verse-body">et erit in die illa auferetur onus eius de umero tuo et iugum eius de collo tuo et conputrescet iugum a facie olei</span></p>
<p id="isaiah-10-28"><span class="verse-num">10:28</span> <span class="verse-body">veniet in Aiath transibit in Magron apud Machmas commendabit vasa sua</span></p>
<p id="isaiah-10-29"><span class="verse-num">10:29</span> <span class="verse-body">transierunt cursim Gabee sedes nostra obstipuit Rama Gabaath Saulis fugit</span></p>
<p id="isaiah-10-30"><span class="verse-num">10:30</span> <span class="verse-body">hinni voce tua filia Gallim adtende Laisa paupercula Anathoth</span></p>
<p id="isaiah-10-31"><span class="verse-num">10:31</span> <span class="verse-body">migravit Medemena habitatores Gebim confortamini</span></p>
<p id="isaiah-10-32"><span class="verse-num">10:32</span> <span class="verse-body">adhuc dies est ut in Nob stetur agitabit manum suam super montem filiae Sion collem Hierusalem</span></p>
<p id="isaiah-10-33"><span class="verse-num">10:33</span> <span class="verse-body">ecce Dominator Dominus exercituum confringet lagunculam in terrore et excelsi statura succidentur et sublimes humiliabuntur</span></p>
<p id="isaiah-10-34"><span class="verse-num">10:34</span> <span class="verse-body">et subvertentur condensa saltus ferro et Libanus cum excelsis cadet</span></p>
<h2 id="isaiah-ch-11">Chapter 11</h2>
<p class="verses"><a href="#isaiah-11-1">1</a> <a href="#isaiah-11-2">2</a> <a href="#isaiah-11-3">3</a> <a href="#isaiah-11-4">4</a> <a href="#isaiah-11-5">5</a> <a href="#isaiah-11-6">6</a> <a href="#isaiah-11-7">7</a> <a href="#isaiah-11-8">8</a> <a href="#isaiah-11-9">9</a> <a href="#isaiah-11-10">10</a> <a href="#isaiah-11-11">11</a> <a href="#isaiah-11-12">12</a> <a href="#isaiah-11-13">13</a> <a href="#isaiah-11-14">14</a> <a href="#isaiah-11-15">15</a> <a href="#isaiah-11-16">16</a></p>
<p id="isaiah-11-1"><span class="verse-num">11:1</span> <span class="verse-body">et egredietur virga de radice Iesse et flos de radice eius ascendet</span></p>
<p id="isaiah-11-2"><span class="verse-num">11:2</span> <span class="verse-body">et requiescet super eum spiritus Domini spiritus sapientiae et intellectus spiritus consilii et fortitudinis spiritus scientiae et pietatis</span></p>
<p id="isaiah-11-3"><span class="verse-num">11:3</span> <span class="verse-body">et replebit eum spiritus timoris Domini non secundum visionem oculorum iudicabit neque secundum auditum aurium arguet</span></p>
<p id="isaiah-11-4"><span class="verse-num">11:4</span> <span class="verse-body">sed iudicabit in iustitia pauperes et arguet in aequitate pro mansuetis terrae et percutiet terram virga oris sui et spiritu labiorum suorum interficiet impium</span></p>
<p id="isaiah-11-5"><span class="verse-num">11:5</span> <span class="verse-body">et erit iustitia cingulum lumborum eius et fides cinctorium renis eius</span></p>
<p id="isaiah-11-6"><span class="verse-num">11:6</span> <span class="verse-body">habitabit lupus cum agno et pardus cum hedo accubabit vitulus et leo et ovis simul morabuntur et puer parvulus minabit eos</span></p>
<p id="isaiah-11-7"><span class="verse-num">11:7</span> <span class="verse-body">vitulus et ursus pascentur simul requiescent catuli eorum et leo quasi bos comedet paleas</span></p>
<p id="isaiah-11-8"><span class="verse-num">11:8</span> <span class="verse-body">et delectabitur infans ab ubere super foramine aspidis et in caverna reguli qui ablactatus fuerit manum suam mittet</span></p>
<p id="isaiah-11-9"><span class="verse-num">11:9</span> <span class="verse-body">non nocebunt et non occident in universo monte sancto meo quia repleta est terra scientia Domini sicut aquae maris operientes</span></p>
<p id="isaiah-11-10"><span class="verse-num">11:10</span> <span class="verse-body">in die illa radix Iesse qui stat in signum populorum ipsum gentes deprecabuntur et erit sepulchrum eius gloriosum</span></p>
<p id="isaiah-11-11"><span class="verse-num">11:11</span> <span class="verse-body">et erit in die illa adiciet Dominus secundo manum suam ad possidendum residuum populi sui quod relinquetur ab Assyriis et ab Aegypto et a Fetros et ab Aethiopia et ab Aelam et a Sennaar et ab Emath et ab insulis maris</span></p>
<p id="isaiah-11-12"><span class="verse-num">11:12</span> <span class="verse-body">et levabit signum in nationes et congregabit profugos Israhel et dispersos Iuda colliget a quattuor plagis terrae</span></p>
<p id="isaiah-11-13"><span class="verse-num">11:13</span> <span class="verse-body">et auferetur zelus Ephraim et hostes Iuda peribunt Ephraim non aemulabitur Iudam et Iudas non pugnabit contra Ephraim</span></p>
<p id="isaiah-11-14"><span class="verse-num">11:14</span> <span class="verse-body">et volabunt in umeros Philisthim per mare simul praedabuntur filios orientis Idumea et Moab praeceptum manus eorum et filii Ammon oboedientes erunt</span></p>
<p id="isaiah-11-15"><span class="verse-num">11:15</span> <span class="verse-body">et desolabit Dominus linguam maris Aegypti et levabit manum suam super Flumen in fortitudine spiritus sui et percutiet eum in septem rivis ita ut transeant per eum calciati</span></p>
<p id="isaiah-11-16"><span class="verse-num">11:16</span> <span class="verse-body">et erit via residuo populo meo qui relinquetur ab Assyriis sicut fuit Israhel in die qua ascendit de terra Aegypti</span></p>
<h2 id="isaiah-ch-12">Chapter 12</h2>
<p class="verses"><a href="#isaiah-12-1">1</a> <a href="#isaiah-12-2">2</a> <a href="#isaiah-12-3">3</a> <a href="#isaiah-12-4">4</a> <a href="#isaiah-12-5">5</a> <a href="#isaiah-12-6">6</a></p>
<p id="isaiah-12-1"><span class="verse-num">12:1</span> <span class="verse-body">et dices in illa die confitebor tibi Domine quoniam iratus es mihi conversus est furor tuus et consolatus es me</span></p>
<p id="isaiah-12-2"><span class="verse-num">12:2</span> <span class="verse-body">ecce Deus salvator meus fiducialiter agam et non timebo quia fortitudo mea et laus mea Dominus Deus et factus est mihi in salutem</span></p>
<p id="isaiah-12-3"><span class="verse-num">12:3</span> <span class="verse-body">haurietis aquas in gaudio de fontibus salvatoris</span></p>
<p id="isaiah-12-4"><span class="verse-num">12:4</span> <span class="verse-body">et dicetis in illa die confitemini Domino et invocate nomen eius notas facite in populis adinventiones eius mementote quoniam excelsum est nomen eius</span></p>
<p id="isaiah-12-5"><span class="verse-num">12:5</span> <span class="verse-body">cantate Domino quoniam magnifice fecit adnuntiate hoc in universa terra</span></p>
<p id="isaiah-12-6"><span class="verse-num">12:6</span> <span class="verse-body">exulta et lauda habitatio Sion quia magnus in medio tui Sanctus Israhel</span></p>
<h2 id="isaiah-ch-13">Chapter 13</h2>
<p class="verses"><a href="#isaiah-13-1">1</a> <a href="#isaiah-13-2">2</a> <a href="#isaiah-13-3">3</a> <a href="#isaiah-13-4">4</a> <a href="#isaiah-13-5">5</a> <a href="#isaiah-13-6">6</a> <a href="#isaiah-13-7">7</a> <a href="#isaiah-13-8">8</a> <a href="#isaiah-13-9">9</a> <a href="#isaiah-13-10">10</a> <a href="#isaiah-13-11">11</a> <a href="#isaiah-13-12">12</a> <a href="#isaiah-13-13">13</a> <a href="#isaiah-13-14">14</a> <a href="#isaiah-13-15">15</a> <a href="#isaiah-13-16">16</a> <a href="#isaiah-13-17">17</a> <a href="#isaiah-13-18">18</a> <a href="#isaiah-13-19">19</a> <a href="#isaiah-13-20">20</a> <a href="#isaiah-13-21">21</a> <a href="#isaiah-13-22">22</a></p>
<p id="isaiah-13-1"><span class="verse-num">13:1</span> <span class="verse-body">onus Babylonis quod vidit Isaias filius Amos</span></p>
<p id="isaiah-13-2"><span class="verse-num">13:2</span> <span class="verse-body">super montem caligosum levate signum exaltate vocem levate manum et ingrediantur portas duces</span></p>
<p id="isaiah-13-3"><span class="verse-num">13:3</span> <span class="verse-body">ego mandavi sanctificatis meis et vocavi fortes meos in ira mea exultantes in gloria mea</span></p>
<p id="isaiah-13-4"><span class="verse-num">13:4</span> <span class="verse-body">vox multitudinis in montibus quasi populorum frequentium vox sonitus regum gentium congregatarum Dominus exercituum praecepit militiae belli</span></p>
<p id="isaiah-13-5"><span class="verse-num">13:5</span> <span class="verse-body">venientibus de terra procul a summitate caeli Dominus et vasa furoris eius ut disperdat omnem terram</span></p>
<p id="isaiah-13-6"><span class="verse-num">13:6</span> <span class="verse-body">ululate quia prope est dies Domini quasi vastitas a Domino veniet</span></p>
<p id="isaiah-13-7"><span class="verse-num">13:7</span> <span class="verse-body">propter hoc omnes manus dissolventur et omne cor hominis tabescet</span></p>
<p id="isaiah-13-8"><span class="verse-num">13:8</span> <span class="verse-body">et conteretur tortiones et dolores tenebunt quasi parturiens dolebunt unusquisque ad proximum suum stupebit facies conbustae vultus eorum</span></p>
<p id="isaiah-13-9"><span class="verse-num">13:9</span> <span class="verse-body">ecce dies Domini venit crudelis et indignationis plenus et irae furorisque ad ponendam terram in solitudine et peccatores eius conterendos de ea</span></p>
<p id="isaiah-13-10"><span class="verse-num">13:10</span> <span class="verse-body">quoniam stellae caeli et splendor earum non expandent lumen suum obtenebratus est sol in ortu suo et luna non splendebit in lumine suo</span></p>
<p id="isaiah-13-11"><span class="verse-num">13:11</span> <span class="verse-body">et visitabo super orbis mala et contra impios iniquitatem eorum et quiescere faciam superbiam infidelium et arrogantiam fortium humiliabo</span></p>
<p id="isaiah-13-12"><span class="verse-num">13:12</span> <span class="verse-body">pretiosior erit vir auro et homo mundo obrizo</span></p>
<p id="isaiah-13-13"><span class="verse-num">13:13</span> <span class="verse-body">super hoc caelum turbabo et movebitur terra de loco suo propter indignationem Domini exercituum et propter diem irae furoris eius</span></p>
<p id="isaiah-13-14"><span class="verse-num">13:14</span> <span class="verse-body">et erit quasi dammula fugiens et quasi ovis et non erit qui congreget unusquisque ad populum suum convertetur et singuli ad terram suam fugient</span></p>
<p id="isaiah-13-15"><span class="verse-num">13:15</span> <span class="verse-body">omnis qui inventus fuerit occidetur et omnis qui supervenerit cadet in gladio</span></p>
<p id="isaiah-13-16"><span class="verse-num">13:16</span> <span class="verse-body">infantes eorum adlident in oculis eorum diripientur domus eorum et uxores eorum violabuntur</span></p>
<p id="isaiah-13-17"><span class="verse-num">13:17</span> <span class="verse-body">ecce ego suscitabo super eos Medos qui argentum non quaerant nec aurum velint</span></p>
<p id="isaiah-13-18"><span class="verse-num">13:18</span> <span class="verse-body">sed sagittis parvulos interficiant et lactantibus uteri non misereantur et super filios non parcat oculus eorum</span></p>
<p id="isaiah-13-19"><span class="verse-num">13:19</span> <span class="verse-body">et erit Babylon illa gloriosa in regnis inclita in superbia Chaldeorum sicut subvertit Deus Sodomam et Gomorram</span></p>
<p id="isaiah-13-20"><span class="verse-num">13:20</span> <span class="verse-body">non habitabitur usque in finem et non fundabitur usque ad generationem et generationem nec ponet ibi tentoria Arabs nec pastores requiescent ibi</span></p>
<p id="isaiah-13-21"><span class="verse-num">13:21</span> <span class="verse-body">sed requiescent ibi bestiae et replebuntur domus eorum draconibus et habitabunt ibi strutiones et pilosi saltabunt ibi</span></p>
<p id="isaiah-13-22"><span class="verse-num">13:22</span> <span class="verse-body">et respondebunt ibi ululae in aedibus eius et sirenae in delubris voluptatis</span></p>
<h2 id="isaiah-ch-14">Chapter 14</h2>
<p class="verses"><a href="#isaiah-14-1">1</a> <a href="#isaiah-14-2">2</a> <a href="#isaiah-14-3">3</a> <a href="#isaiah-14-4">4</a> <a href="#isaiah-14-5">5</a> <a href="#isaiah-14-6">6</a> <a href="#isaiah-14-7">7</a> <a href="#isaiah-14-8">8</a> <a href="#isaiah-14-9">9</a> <a href="#isaiah-14-10">10</a> <a href="#isaiah-14-11">11</a> <a href="#isaiah-14-12">12</a> <a href="#isaiah-14-13">13</a> <a href="#isaiah-14-14">14</a> <a href="#isaiah-14-15">15</a> <a href="#isaiah-14-16">16</a> <a href="#isaiah-14-17">17</a> <a href="#isaiah-14-18">18</a> <a href="#isaiah-14-19">19</a> <a href="#isaiah-14-20">20</a> <a href="#isaiah-14-21">21</a> <a href="#isaiah-14-22">22</a> <a href="#isaiah-14-23">23</a> <a href="#isaiah-14-24">24</a> <a href="#isaiah-14-25">25</a> <a href="#isaiah-14-26">26</a> <a href="#isaiah-14-27">27</a> <a href="#isaiah-14-28">28</a> <a href="#isaiah-14-29">29</a> <a href="#isaiah-14-30">30</a> <a href="#isaiah-14-31">31</a> <a href="#isaiah-14-32">32</a></p>
<p id="isaiah-14-1"><span class="verse-num">14:1</span> <span class="verse-body">prope est ut veniat tempus eius et dies eius non elongabuntur miserebitur enim Dominus Iacob et eliget adhuc de Israhel et requiescere eos faciet super humum suam adiungetur advena ad eos et adherebit domui Iacob</span></p>
<p id="isaiah-14-2"><span class="verse-num">14:2</span> <span class="verse-body">et tenebunt eos populi et adducent eos in locum suum et possidebit eos domus Israhel super terram Domini in servos et ancillas et erunt capientes eos qui se ceperant et subicient exactores suos</span></p>
<p id="isaiah-14-3"><span class="verse-num">14:3</span> <span class="verse-body">et erit in die illa cum requiem dederit tibi Deus a labore tuo et a concussione tua et a servitute dura qua ante servisti</span></p>
<p id="isaiah-14-4"><span class="verse-num">14:4</span> <span class="verse-body">sumes parabolam istam contra regem Babylonis et dices quomodo cessavit exactor quievit tributum</span></p>
<p id="isaiah-14-5"><span class="verse-num">14:5</span> <span class="verse-body">contrivit Dominus baculum impiorum virgam dominantium</span></p>
<p id="isaiah-14-6"><span class="verse-num">14:6</span> <span class="verse-body">caedentem populos in indignatione plaga insanabili subicientem in furore gentes persequentem crudeliter</span></p>
<p id="isaiah-14-7"><span class="verse-num">14:7</span> <span class="verse-body">conquievit et siluit omnis terra gavisa est et exultavit</span></p>
<p id="isaiah-14-8"><span class="verse-num">14:8</span> <span class="verse-body">abietes quoque laetatae sunt super te et cedri Libani ex quo dormisti non ascendit qui succidat nos</span></p>
<p id="isaiah-14-9"><span class="verse-num">14:9</span> <span class="verse-body">infernus subter conturbatus est in occursum adventus tui suscitavit tibi gigantas omnes principes terrae surrexerunt de soliis suis omnes principes nationum</span></p>
<p id="isaiah-14-10"><span class="verse-num">14:10</span> <span class="verse-body">universi respondebunt et dicent tibi et tu vulneratus es sicut nos nostri similis effectus es</span></p>
<p id="isaiah-14-11"><span class="verse-num">14:11</span> <span class="verse-body">detracta est ad inferos superbia tua concidit cadaver tuum subter te sternetur tinea et operimentum tuum erunt vermes</span></p>
<p id="isaiah-14-12"><span class="verse-num">14:12</span> <span class="verse-body">quomodo cecidisti de caelo lucifer qui mane oriebaris corruisti in terram qui vulnerabas gentes</span></p>
<p id="isaiah-14-13"><span class="verse-num">14:13</span> <span class="verse-body">qui dicebas in corde tuo in caelum conscendam super astra Dei exaltabo solium meum sedebo in monte testamenti in lateribus aquilonis</span></p>
<p id="isaiah-14-14"><span class="verse-num">14:14</span> <span class="verse-body">ascendam super altitudinem nubium ero similis Altissimo</span></p>
<p id="isaiah-14-15"><span class="verse-num">14:15</span> <span class="verse-body">verumtamen ad infernum detraheris in profundum laci</span></p>
<p id="isaiah-14-16"><span class="verse-num">14:16</span> <span class="verse-body">qui te viderint ad te inclinabuntur teque prospicient numquid iste est vir qui conturbavit terram qui concussit regna</span></p>
<p id="isaiah-14-17"><span class="verse-num">14:17</span> <span class="verse-body">qui posuit orbem desertum et urbes eius destruxit vinctis eius non aperuit carcerem</span></p>
<p id="isaiah-14-18"><span class="verse-num">14:18</span> <span class="verse-body">omnes reges gentium universi dormierunt in gloria vir in domo sua</span></p>
<p id="isaiah-14-19"><span class="verse-num">14:19</span> <span class="verse-body">tu autem proiectus es de sepulchro tuo quasi stirps inutilis pollutus et obvolutus qui interfecti sunt gladio et descenderunt ad fundamenta laci quasi cadaver putridum</span></p>
<p id="isaiah-14-20"><span class="verse-num">14:20</span> <span class="verse-body">non habebis consortium neque cum eis in sepultura tu enim terram disperdisti tu populum occidisti non vocabitur in aeternum semen pessimorum</span></p>
<p id="isaiah-14-21"><span class="verse-num">14:21</span> <span class="verse-body">praeparate filios eius occisioni in iniquitate patrum eorum non consurgent nec hereditabunt terram neque implebunt faciem orbis civitatum</span></p>
<p id="isaiah-14-22"><span class="verse-num">14:22</span> <span class="verse-body">et consurgam super eos dicit Dominus exercituum et perdam Babylonis nomen et reliquias et germen et progeniem ait Dominus</span></p>
<p id="isaiah-14-23"><span class="verse-num">14:23</span> <span class="verse-body">et ponam eam in possessionem ericii et in paludes aquarum et scopabo eam in scopa terens dicit Dominus exercituum</span></p>
<p id="isaiah-14-24"><span class="verse-num">14:24</span> <span class="verse-body">iuravit Dominus exercituum dicens si non ut putavi ita erit et quomodo mente tractavi</span></p>
<p id="isaiah-14-25"><span class="verse-num">14:25</span> <span class="verse-body">sic eveniet ut conteram Assyrium in terra mea et in montibus meis conculcem eum et auferetur ab eis iugum eius et onus illius ab umero eorum tolletur</span></p>
<p id="isaiah-14-26"><span class="verse-num">14:26</span> <span class="verse-body">hoc consilium quod cogitavi super omnem terram et haec est manus extenta super universas gentes</span></p>
<p id="isaiah-14-27"><span class="verse-num">14:27</span> <span class="verse-body">Dominus enim exercituum decrevit et quis poterit infirmare et manus eius extenta et quis avertet eam</span></p>
<p id="isaiah-14-28"><span class="verse-num">14:28</span> <span class="verse-body">in anno quo mortuus est rex Ahaz factum est onus istud</span></p>
<p id="isaiah-14-29"><span class="verse-num">14:29</span> <span class="verse-body">ne laeteris Philisthea omnis tu quoniam comminuta est virga percussoris tui de radice enim colubri egredietur regulus et semen eius absorbens volucrem</span></p>
<p id="isaiah-14-30"><span class="verse-num">14:30</span> <span class="verse-body">et pascentur primogeniti pauperum et pauperes fiducialiter requiescent et interire faciam in fame radicem tuam et reliquias tuas interficiam</span></p>
<p id="isaiah-14-31"><span class="verse-num">14:31</span> <span class="verse-body">ulula porta clama civitas prostrata est Philisthea omnis ab aquilone enim fumus venit et non est qui effugiat agmen eius</span></p>
<p id="isaiah-14-32"><span class="verse-num">14:32</span> <span class="verse-body">et quid respondebitur nuntiis gentis quia Dominus fundavit Sion et in ipsa sperabunt pauperes populi eius</span></p>
<h2 id="isaiah-ch-15">Chapter 15</h2>
<p class="verses"><a href="#isaiah-15-1">1</a> <a href="#isaiah-15-2">2</a> <a href="#isaiah-15-3">3</a> <a href="#isaiah-15-4">4</a> <a href="#isaiah-15-5">5</a> <a href="#isaiah-15-6">6</a> <a href="#isaiah-15-7">7</a> <a href="#isaiah-15-8">8</a> <a href="#isaiah-15-9">9</a></p>
<p id="isaiah-15-1"><span class="verse-num">15:1</span> <span class="verse-body">onus Moab quia nocte vastata est Ar Moab conticuit quia nocte vastatus est murus Moab conticuit</span></p>
<p id="isaiah-15-2"><span class="verse-num">15:2</span> <span class="verse-body">ascendit domus et Dibon ad excelsa in planctum super Nabo et super Medaba Moab ululabit in cunctis capitibus eius calvitium omnis barba radetur</span></p>
<p id="isaiah-15-3"><span class="verse-num">15:3</span> <span class="verse-body">in triviis eius accincti sunt sacco super tecta eius et in plateis eius omnis ululat descendit in fletum</span></p>
<p id="isaiah-15-4"><span class="verse-num">15:4</span> <span class="verse-body">clamavit Esebon et Eleale usque Iasa audita est vox eorum super hoc expediti Moab ululabunt anima eius ululabit sibi</span></p>
<p id="isaiah-15-5"><span class="verse-num">15:5</span> <span class="verse-body">cor meum ad Moab clamabit vectes eius usque ad Segor vitulam conternantem per ascensum enim Luith flens ascendet et in via Oronaim clamorem contritionis levabunt</span></p>
<p id="isaiah-15-6"><span class="verse-num">15:6</span> <span class="verse-body">aquae enim Nemrim desertae erunt quia aruit herba defecit germen viror omnis interiit</span></p>
<p id="isaiah-15-7"><span class="verse-num">15:7</span> <span class="verse-body">secundum magnitudinem operis et visitatio eorum ad torrentem salicum ducent eos</span></p>
<p id="isaiah-15-8"><span class="verse-num">15:8</span> <span class="verse-body">quoniam circumiit clamor terminum Moab usque ad Gallim ululatus eius et usque ad puteum Helim clamor eius</span></p>
<p id="isaiah-15-9"><span class="verse-num">15:9</span> <span class="verse-body">quia aquae Dibon repletae sunt sanguine ponam enim super Dibon additamenta his qui fugerint de Moab leonem et reliquiis terrae</span></p>
<h2 id="isaiah-ch-16">Chapter 16</h2>
<p class="verses"><a href="#isaiah-16-1">1</a> <a href="#isaiah-16-2">2</a> <a href="#isaiah-16-3">3</a> <a href="#isaiah-16-4">4</a> <a href="#isaiah-16-5">5</a> <a href="#isaiah-16-6">6</a> <a href="#isaiah-16-7">7</a> <a href="#isaiah-16-8">8</a> <a href="#isaiah-16-9">9</a> <a href="#isaiah-16-10">10</a> <a href="#isaiah-16-11">11</a> <a href="#isaiah-16-12">12</a> <a href="#isaiah-16-13">13</a> <a href="#isaiah-16-14">14</a></p>
<p id="isaiah-16-1"><span class="verse-num">16:1</span> <span class="verse-body">emitte agnum dominatorem terrae de Petra deserti ad montem filiae Sion</span></p>
<p id="isaiah-16-2"><span class="verse-num">16:2</span> <span class="verse-body">et erit sicut avis fugiens et pulli de nido avolantes sic erunt filiae Moab in transcensu Arnon</span></p>
<p id="isaiah-16-3"><span class="verse-num">16:3</span> <span class="verse-body">ini consilium coge concilium pone quasi noctem umbram tuam in meridie absconde fugientes et vagos ne prodas</span></p>
<p id="isaiah-16-4"><span class="verse-num">16:4</span> <span class="verse-body">habitabunt apud te profugi mei Moab esto latibulum eorum a facie vastatoris finitus est enim pulvis consummatus est miser defecit qui conculcabat terram</span></p>
<p id="isaiah-16-5"><span class="verse-num">16:5</span> <span class="verse-body">et praeparabitur in misericordia solium et sedebit super eum in veritate in tabernaculo David iudicans et quaerens iudicium et velociter reddens quod iustum est</span></p>
<p id="isaiah-16-6"><span class="verse-num">16:6</span> <span class="verse-body">audivimus superbiam Moab superbus est valde superbia eius et arrogantia eius et indignatio eius plus quam fortitudo eius</span></p>
<p id="isaiah-16-7"><span class="verse-num">16:7</span> <span class="verse-body">idcirco ululabit Moab ad Moab universus ululabit his qui laetantur super muro cocti lateris loquimini plagas suas</span></p>
<p id="isaiah-16-8"><span class="verse-num">16:8</span> <span class="verse-body">quoniam suburbana Esebon deserta sunt et vinea Sabama domini gentium exciderunt flagella eius usque ad Iazer pervenerunt erraverunt in deserto propagines eius relictae sunt transierunt mare</span></p>
<p id="isaiah-16-9"><span class="verse-num">16:9</span> <span class="verse-body">super hoc plorabo in fletu Iazer vineam Sabama inebriabo te lacrima mea Esebon et Eleale quoniam super vindemiam tuam et super messem tuam vox calcantium inruit</span></p>
<p id="isaiah-16-10"><span class="verse-num">16:10</span> <span class="verse-body">et auferetur laetitia et exultatio de Carmelo et in vineis non exultabit neque iubilabit vinum in torculari non calcabit qui calcare consueverat vocem calcantium abstuli</span></p>
<p id="isaiah-16-11"><span class="verse-num">16:11</span> <span class="verse-body">super hoc venter meus ad Moab quasi cithara sonabit et viscera mea ad murum cocti lateris</span></p>
<p id="isaiah-16-12"><span class="verse-num">16:12</span> <span class="verse-body">et erit cum apparuerit quod laboravit Moab super excelsis suis ingredietur ad sancta sua ut obsecret et non valebit</span></p>
<p id="isaiah-16-13"><span class="verse-num">16:13</span> <span class="verse-body">hoc verbum quod locutus est Dominus ad Moab ex tunc</span></p>
<p id="isaiah-16-14"><span class="verse-num">16:14</span> <span class="verse-body">et nunc locutus est Dominus dicens in tribus annis quasi anni mercennarii auferetur gloria Moab super omni populo multo et relinquetur parvus et modicus nequaquam multus</span></p>
<h2 id="isaiah-ch-17">Chapter 17</h2>
<p class="verses"><a href="#isaiah-17-1">1</a> <a href="#isaiah-17-2">2</a> <a href="#isaiah-17-3">3</a> <a href="#isaiah-17-4">4</a> <a href="#isaiah-17-5">5</a> <a href="#isaiah-17-6">6</a> <a href="#isaiah-17-7">7</a> <a href="#isaiah-17-8">8</a> <a href="#isaiah-17-9">9</a> <a href="#isaiah-17-10">10</a> <a href="#isaiah-17-11">11</a> <a href="#isaiah-17-12">12</a> <a href="#isaiah-17-13">13</a> <a href="#isaiah-17-14">14</a></p>
<p id="isaiah-17-1"><span class="verse-num">17:1</span> <span class="verse-body">onus Damasci ecce Damascus desinet esse civitas et erit sicut acervus lapidum in ruina</span></p>
<p id="isaiah-17-2"><span class="verse-num">17:2</span> <span class="verse-body">derelictae civitates Aroer gregibus erunt et requiescent ibi et non erit qui exterreat</span></p>
<p id="isaiah-17-3"><span class="verse-num">17:3</span> <span class="verse-body">et cessabit adiutorium ab Ephraim et regnum a Damasco et reliquiae Syriae sicut gloria filiorum Israhel erunt dicit Dominus exercituum</span></p>
<p id="isaiah-17-4"><span class="verse-num">17:4</span> <span class="verse-body">et erit in die illa adtenuabitur gloria Iacob et pingue carnis eius marcescet</span></p>
<p id="isaiah-17-5"><span class="verse-num">17:5</span> <span class="verse-body">et erit sicut congregans in messe quod restiterit et brachium eius spicas leget et erit sicut quaerens spicas in valle Rafaim</span></p>
<p id="isaiah-17-6"><span class="verse-num">17:6</span> <span class="verse-body">et relinquetur in eo sicut racemus et sicut excussio oleae duarum aut trium olivarum in summitate rami sive quattuor aut quinque in cacuminibus eius fructus eius dicit Dominus Deus Israhel</span></p>
<p id="isaiah-17-7"><span class="verse-num">17:7</span> <span class="verse-body">in die illa inclinabitur homo ad factorem suum et oculi eius ad Sanctum Israhel respicient</span></p>
<p id="isaiah-17-8"><span class="verse-num">17:8</span> <span class="verse-body">et non inclinabitur ad altaria quae fecerunt manus eius et quae operati sunt digiti eius non respiciet lucos et delubra</span></p>
<p id="isaiah-17-9"><span class="verse-num">17:9</span> <span class="verse-body">in die illa erunt civitates fortitudinis eius derelictae sicut aratra et segetes quae derelictae sunt a facie filiorum Israhel et erit deserta</span></p>
<p id="isaiah-17-10"><span class="verse-num">17:10</span> <span class="verse-body">quia oblita es Dei salvatoris tui et Fortis adiutoris tui non es recordata propterea plantabis plantationem fidelem et germen alienum seminabis</span></p>
<p id="isaiah-17-11"><span class="verse-num">17:11</span> <span class="verse-body">in die plantationis tuae labrusca et mane semen tuum florebit ablata est messis in die hereditatis et dolebit graviter</span></p>
<p id="isaiah-17-12"><span class="verse-num">17:12</span> <span class="verse-body">vae multitudo populorum multorum ut multitudo maris sonantis et tumultus turbarum sicut sonitus aquarum multarum</span></p>
<p id="isaiah-17-13"><span class="verse-num">17:13</span> <span class="verse-body">sonabunt populi sicut sonitus aquarum inundantium et increpabit eum et fugiet procul et rapietur sicut pulvis montium a facie venti et sicut turbo coram tempestate</span></p>
<p id="isaiah-17-14"><span class="verse-num">17:14</span> <span class="verse-body">in tempore vespere et ecce turbatio in matutino et non subsistet haec est pars eorum qui vastaverunt nos et sors diripientium nos</span></p>
<h2 id="isaiah-ch-18">Chapter 18</h2>
<p class="verses"><a href="#isaiah-18-1">1</a> <a href="#isaiah-18-2">2</a> <a href="#isaiah-18-3">3</a> <a href="#isaiah-18-4">4</a> <a href="#isaiah-18-5">5</a> <a href="#isaiah-18-6">6</a> <a href="#isaiah-18-7">7</a></p>
<p id="isaiah-18-1"><span class="verse-num">18:1</span> <span class="verse-body">vae terrae cymbalo alarum quae est trans flumina Aethiopiae</span></p>
<p id="isaiah-18-2"><span class="verse-num">18:2</span> <span class="verse-body">qui mittit in mari legatos et in vasis papyri super aquas ite angeli veloces ad gentem convulsam et dilaceratam ad populum terribilem post quem non est alius gentem expectantem expectantem et conculcatam cuius diripuerunt flumina terram eius</span></p>
<p id="isaiah-18-3"><span class="verse-num">18:3</span> <span class="verse-body">omnes habitatores orbis qui moramini in terra cum elevatum fuerit signum in montibus videbitis et clangorem tubae audietis</span></p>
<p id="isaiah-18-4"><span class="verse-num">18:4</span> <span class="verse-body">quia haec dicit Dominus ad me quiescam et considerabo in loco meo sicut meridiana lux clara est et sicut nubes roris in die messis</span></p>
<p id="isaiah-18-5"><span class="verse-num">18:5</span> <span class="verse-body">ante messem enim totus effloruit et inmatura perfectio germinabit et praecidentur ramusculi eius falcibus et quae derelicta fuerint abscidentur excutientur</span></p>
<p id="isaiah-18-6"><span class="verse-num">18:6</span> <span class="verse-body">et relinquentur simul avibus montium et bestiis terrae et aestate perpetua erunt super eum volucres et omnes bestiae terrae super illum hiemabunt</span></p>
<p id="isaiah-18-7"><span class="verse-num">18:7</span> <span class="verse-body">in tempore illo deferetur munus Domino exercituum a populo divulso et dilacerato a populo terribili post quem non fuit alius a gente expectante expectante et conculcata cuius diripuerunt flumina terram eius ad locum nominis Domini exercituum montem Sion</span></p>
<h2 id="isaiah-ch-19">Chapter 19</h2>
<p class="verses"><a href="#isaiah-19-1">1</a> <a href="#isaiah-19-2">2</a> <a href="#isaiah-19-3">3</a> <a href="#isaiah-19-4">4</a> <a href="#isaiah-19-5">5</a> <a href="#isaiah-19-6">6</a> <a href="#isaiah-19-7">7</a> <a href="#isaiah-19-8">8</a> <a href="#isaiah-19-9">9</a> <a href="#isaiah-19-10">10</a> <a href="#isaiah-19-11">11</a> <a href="#isaiah-19-12">12</a> <a href="#isaiah-19-13">13</a> <a href="#isaiah-19-14">14</a> <a href="#isaiah-19-15">15</a> <a href="#isaiah-19-16">16</a> <a href="#isaiah-19-17">17</a> <a href="#isaiah-19-18">18</a> <a href="#isaiah-19-19">19</a> <a href="#isaiah-19-20">20</a> <a href="#isaiah-19-21">21</a> <a href="#isaiah-19-22">22</a> <a href="#isaiah-19-23">23</a> <a href="#isaiah-19-24">24</a> <a href="#isaiah-19-25">25</a></p>
<p id="isaiah-19-1"><span class="verse-num">19:1</span> <span class="verse-body">onus Aegypti ecce Dominus ascendet super nubem levem et ingredietur Aegyptum et movebuntur simulacra Aegypti a facie eius et cor Aegypti tabescet in medio eius</span></p>
<p id="isaiah-19-2"><span class="verse-num">19:2</span> <span class="verse-body">et concurrere faciam Aegyptios adversum Aegyptios et pugnabit vir contra fratrem suum et vir contra amicum suum civitas adversus civitatem regnum adversus regnum</span></p>
<p id="isaiah-19-3"><span class="verse-num">19:3</span> <span class="verse-body">et disrumpetur spiritus Aegypti in visceribus eius et consilium eius praecipitabo et interrogabunt simulacra sua et divinos suos et pythones et ariolos</span></p>
<p id="isaiah-19-4"><span class="verse-num">19:4</span> <span class="verse-body">et tradam Aegyptum in manu dominorum crudelium et rex fortis dominabitur eorum ait Dominus Deus exercituum</span></p>
<p id="isaiah-19-5"><span class="verse-num">19:5</span> <span class="verse-body">et arescet aqua de mari et fluvius desolabitur atque siccabitur</span></p>
<p id="isaiah-19-6"><span class="verse-num">19:6</span> <span class="verse-body">et deficient flumina adtenuabuntur et siccabuntur rivi aggerum calamus et iuncus marcescet</span></p>
<p id="isaiah-19-7"><span class="verse-num">19:7</span> <span class="verse-body">nudabitur alveus rivi a fonte suo et omnis sementis inrigua siccabitur arescet et non erit</span></p>
<p id="isaiah-19-8"><span class="verse-num">19:8</span> <span class="verse-body">et maerebunt piscatores et lugebunt omnes mittentes in flumen hamum et expandentes rete super faciem aquae marcescent</span></p>
<p id="isaiah-19-9"><span class="verse-num">19:9</span> <span class="verse-body">confundentur qui operabantur linum pectentes et texentes subtilia</span></p>
<p id="isaiah-19-10"><span class="verse-num">19:10</span> <span class="verse-body">et erunt inrigua eius flaccentia omnes qui faciebant lacunas ad capiendos pisces</span></p>
<p id="isaiah-19-11"><span class="verse-num">19:11</span> <span class="verse-body">stulti principes Taneos sapientes consiliarii Pharao dederunt consilium insipiens quomodo dicetis Pharaoni filius sapientium ego filius regum antiquorum</span></p>
<p id="isaiah-19-12"><span class="verse-num">19:12</span> <span class="verse-body">ubi sunt nunc sapientes tui adnuntient tibi et indicent quid cogitaverit Dominus exercituum super Aegyptum</span></p>
<p id="isaiah-19-13"><span class="verse-num">19:13</span> <span class="verse-body">stulti facti sunt principes Taneos emarcuerunt principes Mempheos deceperunt Aegyptum angulum populorum eius</span></p>
<p id="isaiah-19-14"><span class="verse-num">19:14</span> <span class="verse-body">Dominus miscuit in medio eius spiritum vertiginis et errare fecerunt Aegyptum in omni opere suo sicut errat ebrius et vomens</span></p>
<p id="isaiah-19-15"><span class="verse-num">19:15</span> <span class="verse-body">et non erit Aegypto opus quod faciat caput et caudam incurvantem et refrenantem</span></p>
<p id="isaiah-19-16"><span class="verse-num">19:16</span> <span class="verse-body">in die illa erit Aegyptus quasi mulieres et stupebunt et timebunt a facie commotionis manus Domini exercituum quam ipse movebit super eam</span></p>
<p id="isaiah-19-17"><span class="verse-num">19:17</span> <span class="verse-body">et erit terra Iuda Aegypto in festivitatem omnis qui illius fuerit recordatus pavebit a facie consilii Domini exercituum quod ipse cogitavit super eam</span></p>
<p id="isaiah-19-18"><span class="verse-num">19:18</span> <span class="verse-body">in die illa erunt quinque civitates in terra Aegypti loquentes lingua Chanaan et iurantes per Dominum exercituum civitas Solis vocabitur una</span></p>
<p id="isaiah-19-19"><span class="verse-num">19:19</span> <span class="verse-body">in die illa erit altare Domini in medio terrae Aegypti et titulus iuxta terminum eius Domini</span></p>
<p id="isaiah-19-20"><span class="verse-num">19:20</span> <span class="verse-body">et erit in signum et in testimonium Domino exercituum in terra Aegypti clamabunt enim ad Dominum a facie tribulantis et mittet eis salvatorem et propugnatorem qui liberet eos</span></p>
<p id="isaiah-19-21"><span class="verse-num">19:21</span> <span class="verse-body">et cognoscetur Dominus ab Aegypto et cognoscent Aegyptii Dominum in die illa et colent eum in hostiis et muneribus et vota vovebunt Domino et solvent</span></p>
<p id="isaiah-19-22"><span class="verse-num">19:22</span> <span class="verse-body">et percutiet Dominus Aegyptum plaga et sanabit eam et revertentur ad Dominum et placabitur eis et sanabit eos</span></p>
<p id="isaiah-19-23"><span class="verse-num">19:23</span> <span class="verse-body">in die illa erit via de Aegypto in Assyrios et intrabit Assyrius Aegyptum et Aegyptius in Assyrios et servient Aegyptii Assur</span></p>
<p id="isaiah-19-24"><span class="verse-num">19:24</span> <span class="verse-body">in die illa erit Israhel tertius Aegyptio et Assyrio benedictio in medio terrae</span></p>
<p id="isaiah-19-25"><span class="verse-num">19:25</span> <span class="verse-body">cui benedixit Dominus exercituum dicens benedictus populus meus Aegypti et opus manuum mearum Assyrio hereditas autem mea Israhel</span></p>
<h2 id="isaiah-ch-20">Chapter 20</h2>
<p class="verses"><a href="#isaiah-20-1">1</a> <a href="#isaiah-20-2">2</a> <a href="#isaiah-20-3">3</a> <a href="#isaiah-20-4">4</a> <a href="#isaiah-20-5">5</a> <a href="#isaiah-20-6">6</a></p>
<p id="isaiah-20-1"><span class="verse-num">20:1</span> <span class="verse-body">in anno quo ingressus est Tharthan in Azotum cum misisset eum Sargon rex Assyriorum et pugnasset contra Azotum et cepisset eam</span></p>
<p id="isaiah-20-2"><span class="verse-num">20:2</span> <span class="verse-body">in tempore illo locutus est Dominus in manu Isaiae filii Amos dicens vade et solve saccum de lumbis tuis et calciamenta tua tolle de pedibus tuis et fecit sic vadens nudus et disculciatus</span></p>
<p id="isaiah-20-3"><span class="verse-num">20:3</span> <span class="verse-body">et dixit Dominus sicut ambulavit servus meus Isaias nudus et disculciatus trium annorum signum et portentum erit super Aegyptum et super Aethiopiam</span></p>
<p id="isaiah-20-4"><span class="verse-num">20:4</span> <span class="verse-body">sic minabit rex Assyriorum captivitatem Aegypti et transmigrationem Aethiopiae iuvenum et senum nudam et disculciatam discopertis natibus ignominiam Aegypti</span></p>
<p id="isaiah-20-5"><span class="verse-num">20:5</span> <span class="verse-body">et timebunt et confundentur ab Aethiopia spe sua et ab Aegypto gloria sua</span></p>
<p id="isaiah-20-6"><span class="verse-num">20:6</span> <span class="verse-body">et dicet habitator insulae huius in die illa ecce haec erat spes nostra ad quos confugimus in auxilium ut liberaret nos a facie regis Assyriorum et quomodo effugere poterimus nos</span></p>
<h2 id="isaiah-ch-21">Chapter 21</h2>
<p class="verses"><a href="#isaiah-21-1">1</a> <a href="#isaiah-21-2">2</a> <a href="#isaiah-21-3">3</a> <a href="#isaiah-21-4">4</a> <a href="#isaiah-21-5">5</a> <a href="#isaiah-21-6">6</a> <a href="#isaiah-21-7">7</a> <a href="#isaiah-21-8">8</a> <a href="#isaiah-21-9">9</a> <a href="#isaiah-21-10">10</a> <a href="#isaiah-21-11">11</a> <a href="#isaiah-21-12">12</a> <a href="#isaiah-21-13">13</a> <a href="#isaiah-21-14">14</a> <a href="#isaiah-21-15">15</a> <a href="#isaiah-21-16">16</a> <a href="#isaiah-21-17">17</a></p>
<p id="isaiah-21-1"><span class="verse-num">21:1</span> <span class="verse-body">onus deserti maris sicut turbines ab africo veniunt de deserto venit de terra horribili</span></p>
<p id="isaiah-21-2"><span class="verse-num">21:2</span> <span class="verse-body">visio dura nuntiata est mihi qui incredulus est infideliter agit et qui depopulator est vastat ascende Aelam obside Mede omnem gemitum eius cessare feci</span></p>
<p id="isaiah-21-3"><span class="verse-num">21:3</span> <span class="verse-body">propterea repleti sunt lumbi mei dolore angustia possedit me sicut angustia parientis corrui cum audirem conturbatus sum cum viderem</span></p>
<p id="isaiah-21-4"><span class="verse-num">21:4</span> <span class="verse-body">emarcuit cor meum tenebrae stupefecerunt me Babylon dilecta mea posita est mihi in miraculum</span></p>
<p id="isaiah-21-5"><span class="verse-num">21:5</span> <span class="verse-body">pone mensam contemplare in specula comedentes bibentes surgite principes arripite clypeum</span></p>
<p id="isaiah-21-6"><span class="verse-num">21:6</span> <span class="verse-body">haec enim dixit mihi Dominus vade et pone speculatorem et quodcumque viderit adnuntiet</span></p>
<p id="isaiah-21-7"><span class="verse-num">21:7</span> <span class="verse-body">et vidit currum duorum equitum ascensorem asini et ascensorem cameli et contemplatus est diligenter multo intuitu</span></p>
<p id="isaiah-21-8"><span class="verse-num">21:8</span> <span class="verse-body">et clamavit leo super specula Domini ego sum stans iugiter per diem et super custodiam meam ego sum stans totis noctibus</span></p>
<p id="isaiah-21-9"><span class="verse-num">21:9</span> <span class="verse-body">ecce iste venit ascensor vir bigae equitum et respondit et dixit cecidit cecidit Babylon et omnia sculptilia deorum eius contrita sunt in terram</span></p>
<p id="isaiah-21-10"><span class="verse-num">21:10</span> <span class="verse-body">tritura mea et fili areae meae quae audivi a Domino exercituum Deo Israhel adnuntiavi vobis</span></p>
<p id="isaiah-21-11"><span class="verse-num">21:11</span> <span class="verse-body">onus Duma ad me clamat ex Seir custos quid de nocte custos quid de nocte</span></p>
<p id="isaiah-21-12"><span class="verse-num">21:12</span> <span class="verse-body">dixit custos venit mane et nox si quaeritis quaerite convertimini venite</span></p>
<p id="isaiah-21-13"><span class="verse-num">21:13</span> <span class="verse-body">onus in Arabia in saltu ad vesperam dormietis in semitis Dodanim</span></p>
<p id="isaiah-21-14"><span class="verse-num">21:14</span> <span class="verse-body">occurrentes sitienti ferte aquam qui habitatis terram austri cum panibus occurrite fugienti</span></p>
<p id="isaiah-21-15"><span class="verse-num">21:15</span> <span class="verse-body">a facie enim gladiorum fugerunt a facie gladii inminentis a facie arcus extenti a facie gravis proelii</span></p>
<p id="isaiah-21-16"><span class="verse-num">21:16</span> <span class="verse-body">quoniam haec dicit Dominus ad me adhuc in uno anno quasi in anno mercennarii et auferetur omnis gloria Cedar</span></p>
<p id="isaiah-21-17"><span class="verse-num">21:17</span> <span class="verse-body">et reliquiae numeri sagittariorum fortium de filiis Cedar inminuentur Dominus enim Deus Israhel locutus est</span></p>
<h2 id="isaiah-ch-22">Chapter 22</h2>
<p class="verses"><a href="#isaiah-22-1">1</a> <a href="#isaiah-22-2">2</a> <a href="#isaiah-22-3">3</a> <a href="#isaiah-22-4">4</a> <a href="#isaiah-22-5">5</a> <a href="#isaiah-22-6">6</a> <a href="#isaiah-22-7">7</a> <a href="#isaiah-22-8">8</a> <a href="#isaiah-22-9">9</a> <a href="#isaiah-22-10">10</a> <a href="#isaiah-22-11">11</a> <a href="#isaiah-22-12">12</a> <a href="#isaiah-22-13">13</a> <a href="#isaiah-22-14">14</a> <a href="#isaiah-22-15">15</a> <a href="#isaiah-22-16">16</a> <a href="#isaiah-22-17">17</a> <a href="#isaiah-22-18">18</a> <a href="#isaiah-22-19">19</a> <a href="#isaiah-22-20">20</a> <a href="#isaiah-22-21">21</a> <a href="#isaiah-22-22">22</a> <a href="#isaiah-22-23">23</a> <a href="#isaiah-22-24">24</a> <a href="#isaiah-22-25">25</a></p>
<p id="isaiah-22-1"><span class="verse-num">22:1</span> <span class="verse-body">onus vallis Visionis quidnam tibi quoque est quia ascendisti et tu omnis in tecta</span></p>
<p id="isaiah-22-2"><span class="verse-num">22:2</span> <span class="verse-body">clamoris plena urbs frequens civitas exultans interfecti tui non interfecti gladio nec mortui in bello</span></p>
<p id="isaiah-22-3"><span class="verse-num">22:3</span> <span class="verse-body">cuncti principes tui fugerunt simul dureque ligati sunt omnes qui inventi sunt vincti sunt pariter procul fugerunt</span></p>
<p id="isaiah-22-4"><span class="verse-num">22:4</span> <span class="verse-body">propterea dixi recedite a me amare flebo nolite incumbere ut consolemini me super vastitate filiae populi mei</span></p>
<p id="isaiah-22-5"><span class="verse-num">22:5</span> <span class="verse-body">dies enim interfectionis et conculcationis et fletuum Domino Deo exercituum in valle Visionis scrutans murum et magnificus super montem</span></p>
<p id="isaiah-22-6"><span class="verse-num">22:6</span> <span class="verse-body">et Aelam sumpsit faretram currum hominis equitis et parietem nudavit clypeus</span></p>
<p id="isaiah-22-7"><span class="verse-num">22:7</span> <span class="verse-body">et erunt electae valles tuae plenae quadrigarum et equites ponent sedes suas in porta</span></p>
<p id="isaiah-22-8"><span class="verse-num">22:8</span> <span class="verse-body">et revelabitur operimentum Iudae et videbis in die illa armamentarium domus saltus</span></p>
<p id="isaiah-22-9"><span class="verse-num">22:9</span> <span class="verse-body">et scissuras civitatis David videbitis quia multiplicatae sunt et congregastis aquas piscinae inferioris</span></p>
<p id="isaiah-22-10"><span class="verse-num">22:10</span> <span class="verse-body">et domos Hierusalem numerastis et destruxistis domos ad muniendum murum</span></p>
<p id="isaiah-22-11"><span class="verse-num">22:11</span> <span class="verse-body">et lacum fecistis inter duos muros et aquam piscinae veteris et non suspexistis ad eum qui fecerat eam et operatorem eius de longe non vidistis</span></p>
<p id="isaiah-22-12"><span class="verse-num">22:12</span> <span class="verse-body">et vocavit Dominus Deus exercituum in die illa ad fletum et ad planctum ad calvitium et ad cingulum sacci</span></p>
<p id="isaiah-22-13"><span class="verse-num">22:13</span> <span class="verse-body">et ecce gaudium et laetitia occidere vitulos et iugulare arietes comedere carnes et bibere vinum comedamus et bibamus cras enim moriemur</span></p>
<p id="isaiah-22-14"><span class="verse-num">22:14</span> <span class="verse-body">et revelata est in auribus meis Domini exercituum si dimittetur iniquitas haec vobis donec moriamini dicit Dominus Deus exercituum</span></p>
<p id="isaiah-22-15"><span class="verse-num">22:15</span> <span class="verse-body">haec dicit Dominus Deus exercituum vade ingredere ad eum qui habitat in tabernaculo ad Sobnam praepositum templi</span></p>
<p id="isaiah-22-16"><span class="verse-num">22:16</span> <span class="verse-body">quid tu hic aut quasi quis hic quia excidisti tibi hic sepulchrum excidisti in excelso memoriam diligenter in petra tabernaculum tibi</span></p>
<p id="isaiah-22-17"><span class="verse-num">22:17</span> <span class="verse-body">ecce Dominus asportari te faciet sicut asportatur gallus gallinacius et quasi amictum sic sublevabit te</span></p>
<p id="isaiah-22-18"><span class="verse-num">22:18</span> <span class="verse-body">coronans coronabit te tribulatione quasi pilam mittet te in terram latam et spatiosam ibi morieris et ibi erit currus gloriae tuae ignominia domus Domini tui</span></p>
<p id="isaiah-22-19"><span class="verse-num">22:19</span> <span class="verse-body">et expellam te de statione tua et de ministerio tuo deponam te</span></p>
<p id="isaiah-22-20"><span class="verse-num">22:20</span> <span class="verse-body">et erit in die illa vocabo servum meum Eliachim filium Helciae</span></p>
<p id="isaiah-22-21"><span class="verse-num">22:21</span> <span class="verse-body">et induam illum tunicam tuam et cingulo tuo confortabo eum et potestatem tuam dabo in manu eius et erit quasi pater habitantibus Hierusalem et domui Iuda</span></p>
<p id="isaiah-22-22"><span class="verse-num">22:22</span> <span class="verse-body">et dabo clavem domus David super umerum eius et aperiet et non erit qui claudat et claudet et non erit qui aperiat</span></p>
<p id="isaiah-22-23"><span class="verse-num">22:23</span> <span class="verse-body">et figam illum paxillum in loco fideli et erit in solium gloriae domui patris sui</span></p>
<p id="isaiah-22-24"><span class="verse-num">22:24</span> <span class="verse-body">et suspendent super eum omnem gloriam domus patris eius vasorum diversa genera omne vas parvulum a vasis craterarum usque ad omne vas musicorum</span></p>
<p id="isaiah-22-25"><span class="verse-num">22:25</span> <span class="verse-body">in die illo dicit Dominus exercituum auferetur paxillus qui fixus fuerat in loco fideli et frangetur et cadet et peribit quod pependerat in eo quia Dominus locutus est</span></p>
<h2 id="isaiah-ch-23">Chapter 23</h2>
<p class="verses"><a href="#isaiah-23-1">1</a> <a href="#isaiah-23-2">2</a> <a href="#isaiah-23-3">3</a> <a href="#isaiah-23-4">4</a> <a href="#isaiah-23-5">5</a> <a href="#isaiah-23-6">6</a> <a href="#isaiah-23-7">7</a> <a href="#isaiah-23-8">8</a> <a href="#isaiah-23-9">9</a> <a href="#isaiah-23-10">10</a> <a href="#isaiah-23-11">11</a> <a href="#isaiah-23-12">12</a> <a href="#isaiah-23-13">13</a> <a href="#isaiah-23-14">14</a> <a href="#isaiah-23-15">15</a> <a href="#isaiah-23-16">16</a> <a href="#isaiah-23-17">17</a> <a href="#isaiah-23-18">18</a></p>
<p id="isaiah-23-1"><span class="verse-num">23:1</span> <span class="verse-body">onus Tyri ululate naves maris quia vastata est domus unde venire consueverant de terra Cetthim revelatum est eis</span></p>
<p id="isaiah-23-2"><span class="verse-num">23:2</span> <span class="verse-body">tacete qui habitatis in insula negotiatio Sidonis transfretantes mare repleverunt te</span></p>
<p id="isaiah-23-3"><span class="verse-num">23:3</span> <span class="verse-body">in aquis multis semen Nili messis fluminis fruges eius et facta est negotiatio gentium</span></p>
<p id="isaiah-23-4"><span class="verse-num">23:4</span> <span class="verse-body">erubesce Sidon ait enim mare fortitudo maris dicens non parturivi et non peperi et non enutrivi iuvenes nec ad incrementum perduxi virgines</span></p>
<p id="isaiah-23-5"><span class="verse-num">23:5</span> <span class="verse-body">cum auditum fuerit in Aegypto dolebunt cum audierint de Tyro</span></p>
<p id="isaiah-23-6"><span class="verse-num">23:6</span> <span class="verse-body">transite maria ululate qui habitatis in insula</span></p>
<p id="isaiah-23-7"><span class="verse-num">23:7</span> <span class="verse-body">numquid non haec vestra est quae gloriabatur a diebus pristinis in antiquitate sua ducent eam pedes sui longe ad peregrinandum</span></p>
<p id="isaiah-23-8"><span class="verse-num">23:8</span> <span class="verse-body">quis cogitavit hoc super Tyrum quondam coronatam cuius negotiatores principes institores eius incliti terrae</span></p>
<p id="isaiah-23-9"><span class="verse-num">23:9</span> <span class="verse-body">Dominus exercituum cogitavit hoc ut detraheret superbiam omnis gloriae et ad ignominiam deduceret universos inclitos terrae</span></p>
<p id="isaiah-23-10"><span class="verse-num">23:10</span> <span class="verse-body">transi terram tuam quasi flumen filia maris non est cingulum ultra tibi</span></p>
<p id="isaiah-23-11"><span class="verse-num">23:11</span> <span class="verse-body">manum suam extendit super mare conturbavit regna Dominus mandavit adversum Chanaan ut contereret fortes eius</span></p>
<p id="isaiah-23-12"><span class="verse-num">23:12</span> <span class="verse-body">et dixit non adicies ultra ut glorieris calumniam sustinens virgo filia Sidonis in Cetthim consurgens transfreta ibi quoque non erit requies tibi</span></p>
<p id="isaiah-23-13"><span class="verse-num">23:13</span> <span class="verse-body">ecce terra Chaldeorum talis populus non fuit Assur fundavit eam in captivitatem transduxerunt robustos eius suffoderunt domos eius posuerunt eam in ruinam</span></p>
<p id="isaiah-23-14"><span class="verse-num">23:14</span> <span class="verse-body">ululate naves maris quia devastata est fortitudo vestra</span></p>
<p id="isaiah-23-15"><span class="verse-num">23:15</span> <span class="verse-body">et erit in die illa in oblivione eris o Tyre septuaginta annis sicut dies regis unius post septuaginta autem annos erit Tyro quasi canticum meretricis</span></p>
<p id="isaiah-23-16"><span class="verse-num">23:16</span> <span class="verse-body">sume citharam circui civitatem meretrix oblivioni tradita bene cane frequenta canticum ut memoria tui sit</span></p>
<p id="isaiah-23-17"><span class="verse-num">23:17</span> <span class="verse-body">et erit post septuaginta annos visitabit Dominus Tyrum et reducet eam ad mercedes suas et rursum fornicabitur cum universis regnis terrae super faciem terrae</span></p>
<p id="isaiah-23-18"><span class="verse-num">23:18</span> <span class="verse-body">et erunt negotiatio eius et mercedes eius sanctificatae Domino non condentur neque reponentur quia his qui habitaverint coram Domino erit negotiatio eius ut manducent in saturitatem et vestiantur usque ad vetustatem</span></p>
<h2 id="isaiah-ch-24">Chapter 24</h2>
<p class="verses"><a href="#isaiah-24-1">1</a> <a href="#isaiah-24-2">2</a> <a href="#isaiah-24-3">3</a> <a href="#isaiah-24-4">4</a> <a href="#isaiah-24-5">5</a> <a href="#isaiah-24-6">6</a> <a href="#isaiah-24-7">7</a> <a href="#isaiah-24-8">8</a> <a href="#isaiah-24-9">9</a> <a href="#isaiah-24-10">10</a> <a href="#isaiah-24-11">11</a> <a href="#isaiah-24-12">12</a> <a href="#isaiah-24-13">13</a> <a href="#isaiah-24-14">14</a> <a href="#isaiah-24-15">15</a> <a href="#isaiah-24-16">16</a> <a href="#isaiah-24-17">17</a> <a href="#isaiah-24-18">18</a> <a href="#isaiah-24-19">19</a> <a href="#isaiah-24-20">20</a> <a href="#isaiah-24-21">21</a> <a href="#isaiah-24-22">22</a> <a href="#isaiah-24-23">23</a></p>
<p id="isaiah-24-1"><span class="verse-num">24:1</span> <span class="verse-body">ecce Dominus dissipabit terram et nudabit eam et adfliget faciem eius et disperget habitatores eius</span></p>
<p id="isaiah-24-2"><span class="verse-num">24:2</span> <span class="verse-body">et erit sicut populus sic sacerdos et sicut servus sic dominus eius sicut ancilla sic domina eius sicut emens sic ille qui vendit sicut fenerator sic is qui mutuum accipit sicut qui repetit sic qui debet</span></p>
<p id="isaiah-24-3"><span class="verse-num">24:3</span> <span class="verse-body">dissipatione dissipabitur terra et direptione praedabitur Dominus enim locutus est verbum hoc</span></p>
<p id="isaiah-24-4"><span class="verse-num">24:4</span> <span class="verse-body">luxit et defluxit terra et infirmata est defluxit orbis infirmata est altitudo populi terrae</span></p>
<p id="isaiah-24-5"><span class="verse-num">24:5</span> <span class="verse-body">et terra interfecta est ab habitatoribus suis quia transgressi sunt leges mutaverunt ius dissipaverunt foedus sempiternum</span></p>
<p id="isaiah-24-6"><span class="verse-num">24:6</span> <span class="verse-body">propter hoc maledictio vorabit terram et peccabunt habitatores eius ideoque insanient cultores eius et relinquentur homines pauci</span></p>
<p id="isaiah-24-7"><span class="verse-num">24:7</span> <span class="verse-body">luxit vindemia infirmata est vitis ingemuerunt omnes qui laetabantur corde</span></p>
<p id="isaiah-24-8"><span class="verse-num">24:8</span> <span class="verse-body">cessavit gaudium tympanorum quievit sonitus laetantium conticuit dulcedo citharae</span></p>
<p id="isaiah-24-9"><span class="verse-num">24:9</span> <span class="verse-body">cum cantico non bibent vinum amara erit potio bibentibus illam</span></p>
<p id="isaiah-24-10"><span class="verse-num">24:10</span> <span class="verse-body">adtrita est civitas vanitatis clausa est omnis domus nullo introeunte</span></p>
<p id="isaiah-24-11"><span class="verse-num">24:11</span> <span class="verse-body">clamor erit super vino in plateis deserta est omnis laetitia translatum est gaudium terrae</span></p>
<p id="isaiah-24-12"><span class="verse-num">24:12</span> <span class="verse-body">relicta est in urbe solitudo et calamitas opprimet portas</span></p>
<p id="isaiah-24-13"><span class="verse-num">24:13</span> <span class="verse-body">quia haec erunt in medio terrae in medio populorum quomodo si paucae olivae quae remanserunt excutiantur ex olea et racemi cum fuerit finita vindemia</span></p>
<p id="isaiah-24-14"><span class="verse-num">24:14</span> <span class="verse-body">hii levabunt vocem suam atque laudabunt cum glorificatus fuerit Dominus hinnient de mari</span></p>
<p id="isaiah-24-15"><span class="verse-num">24:15</span> <span class="verse-body">propter hoc in doctrinis glorificate Dominum in insulis maris nomen Domini Dei Israhel</span></p>
<p id="isaiah-24-16"><span class="verse-num">24:16</span> <span class="verse-body">a finibus terrae laudes audivimus gloriam iusti et dixi secretum meum mihi secretum meum mihi vae mihi praevaricantes praevaricati sunt et praevaricatione transgressorum praevaricati sunt</span></p>
<p id="isaiah-24-17"><span class="verse-num">24:17</span> <span class="verse-body">formido et fovea et laqueus super te qui habitator es terrae</span></p>
<p id="isaiah-24-18"><span class="verse-num">24:18</span> <span class="verse-body">et erit qui fugerit a voce formidinis cadet in foveam et qui se explicuerit de fovea tenebitur laqueo quia cataractae de excelsis apertae sunt et concutientur fundamenta terrae</span></p>
<p id="isaiah-24-19"><span class="verse-num">24:19</span> <span class="verse-body">confractione confringetur terra contritione conteretur terra commotione commovebitur terra</span></p>
<p id="isaiah-24-20"><span class="verse-num">24:20</span> <span class="verse-body">agitatione agitabitur terra sicut ebrius et auferetur quasi tabernaculum unius noctis et gravabit eam iniquitas sua et corruet et non adiciet ut resurgat</span></p>
<p id="isaiah-24-21"><span class="verse-num">24:21</span> <span class="verse-body">et erit in die illa visitabit Dominus super militiam caeli in excelso et super reges terrae qui sunt super terram</span></p>
<p id="isaiah-24-22"><span class="verse-num">24:22</span> <span class="verse-body">et congregabuntur in congregationem unius fascis in lacum et cludentur ibi in carcerem et post multos dies visitabuntur</span></p>
<p id="isaiah-24-23"><span class="verse-num">24:23</span> <span class="verse-body">et erubescet luna et confundetur sol cum regnaverit Dominus exercituum in monte Sion et in Hierusalem et in conspectu senum suorum fuerit glorificatus</span></p>
<h2 id="isaiah-ch-25">Chapter 25</h2>
<p class="verses"><a href="#isaiah-25-1">1</a> <a href="#isaiah-25-2">2</a> <a href="#isaiah-25-3">3</a> <a href="#isaiah-25-4">4</a> <a href="#isaiah-25-5">5</a> <a href="#isaiah-25-6">6</a> <a href="#isaiah-25-7">7</a> <a href="#isaiah-25-8">8</a> <a href="#isaiah-25-9">9</a> <a href="#isaiah-25-10">10</a> <a href="#isaiah-25-11">11</a> <a href="#isaiah-25-12">12</a></p>
<p id="isaiah-25-1"><span class="verse-num">25:1</span> <span class="verse-body">Domine Deus meus es tu exaltabo te confitebor nomini tuo quoniam fecisti mirabilia cogitationes antiquas fideles amen</span></p>
<p id="isaiah-25-2"><span class="verse-num">25:2</span> <span class="verse-body">quia posuisti civitatem in tumulum urbem fortem in ruinam domum alienorum ut non sit civitas et in sempiternum non aedificetur</span></p>
<p id="isaiah-25-3"><span class="verse-num">25:3</span> <span class="verse-body">super hoc laudabit te populus fortis civitas gentium robustarum timebit te</span></p>
<p id="isaiah-25-4"><span class="verse-num">25:4</span> <span class="verse-body">quia factus es fortitudo pauperi fortitudo egeno in tribulatione sua spes a turbine umbraculum ab aestu spiritus enim robustorum quasi turbo inpellens parietem</span></p>
<p id="isaiah-25-5"><span class="verse-num">25:5</span> <span class="verse-body">sicut aestum in siti tumultum alienorum humiliabis et quasi calore sub nube torrente propaginem fortium marcescere facies</span></p>
<p id="isaiah-25-6"><span class="verse-num">25:6</span> <span class="verse-body">et faciet Dominus exercituum omnibus populis in monte hoc convivium pinguium convivium vindemiae pinguium medullatorum vindemiae defecatae</span></p>
<p id="isaiah-25-7"><span class="verse-num">25:7</span> <span class="verse-body">et praecipitabit in monte isto faciem vinculi conligati super omnes populos et telam quam orditus est super universas nationes</span></p>
<p id="isaiah-25-8"><span class="verse-num">25:8</span> <span class="verse-body">praecipitabit mortem in sempiternum et auferet Dominus Deus lacrimam ab omni facie et obprobrium populi sui auferet de universa terra quia Dominus locutus est</span></p>
<p id="isaiah-25-9"><span class="verse-num">25:9</span> <span class="verse-body">et dicet in die illa ecce Deus noster iste expectavimus eum et salvabit nos iste Dominus sustinuimus eum exultabimus et laetabimur in salutari eius</span></p>
<p id="isaiah-25-10"><span class="verse-num">25:10</span> <span class="verse-body">quia requiescet manus Domini in monte isto et triturabitur Moab sub eo sicuti teruntur paleae in plaustro</span></p>
<p id="isaiah-25-11"><span class="verse-num">25:11</span> <span class="verse-body">et extendet manus suas sub eo sicut extendit natans ad natandum et humiliabit gloriam eius cum adlisione manuum eius</span></p>
<p id="isaiah-25-12"><span class="verse-num">25:12</span> <span class="verse-body">et munimenta sublimium murorum tuorum concident et humiliabuntur et detrahentur in terram usque ad pulverem</span></p>
<h2 id="isaiah-ch-26">Chapter 26</h2>
<p class="verses"><a href="#isaiah-26-1">1</a> <a href="#isaiah-26-2">2</a> <a href="#isaiah-26-3">3</a> <a href="#isaiah-26-4">4</a> <a href="#isaiah-26-5">5</a> <a href="#isaiah-26-6">6</a> <a href="#isaiah-26-7">7</a> <a href="#isaiah-26-8">8</a> <a href="#isaiah-26-9">9</a> <a href="#isaiah-26-10">10</a> <a href="#isaiah-26-11">11</a> <a href="#isaiah-26-12">12</a> <a href="#isaiah-26-13">13</a> <a href="#isaiah-26-14">14</a> <a href="#isaiah-26-15">15</a> <a href="#isaiah-26-16">16</a> <a href="#isaiah-26-17">17</a> <a href="#isaiah-26-18">18</a> <a href="#isaiah-26-19">19</a> <a href="#isaiah-26-20">20</a> <a href="#isaiah-26-21">21</a></p>
<p id="isaiah-26-1"><span class="verse-num">26:1</span> <span class="verse-body">in die illa cantabitur canticum istud in terra Iuda urbs fortitudinis nostrae salvator ponetur in ea murus et antemurale</span></p>
<p id="isaiah-26-2"><span class="verse-num">26:2</span> <span class="verse-body">aperite portas et ingrediatur gens iusta custodiens veritatem</span></p>
<p id="isaiah-26-3"><span class="verse-num">26:3</span> <span class="verse-body">vetus error abiit servabis pacem pacem quia in te speravimus</span></p>
<p id="isaiah-26-4"><span class="verse-num">26:4</span> <span class="verse-body">sperastis in Domino in saeculis aeternis in Domino Deo forti in perpetuum</span></p>
<p id="isaiah-26-5"><span class="verse-num">26:5</span> <span class="verse-body">quia incurvabit habitantes in excelso civitatem sublimem humiliabit humiliabit eam usque ad terram detrahet eam usque ad pulverem</span></p>
<p id="isaiah-26-6"><span class="verse-num">26:6</span> <span class="verse-body">conculcabit eam pes pedes pauperis gressus egenorum</span></p>
<p id="isaiah-26-7"><span class="verse-num">26:7</span> <span class="verse-body">semita iusti recta est rectus callis iusti ad ambulandum</span></p>
<p id="isaiah-26-8"><span class="verse-num">26:8</span> <span class="verse-body">et in semita iudiciorum tuorum Domine sustinuimus te nomen tuum et memoriale tuum in desiderio animae</span></p>
<p id="isaiah-26-9"><span class="verse-num">26:9</span> <span class="verse-body">anima mea desideravit te in nocte sed et spiritu meo in praecordiis meis de mane vigilabo ad te cum feceris iudicia tua in terra iustitiam discent habitatores orbis</span></p>
<p id="isaiah-26-10"><span class="verse-num">26:10</span> <span class="verse-body">misereamur impio et non discet iustitiam in terra sanctorum inique gessit et non videbit gloriam Domini</span></p>
<p id="isaiah-26-11"><span class="verse-num">26:11</span> <span class="verse-body">Domine exaltetur manus tua et non videant videant et confundantur zelantes populi et ignis hostes tuos devoret</span></p>
<p id="isaiah-26-12"><span class="verse-num">26:12</span> <span class="verse-body">Domine dabis pacem nobis omnia enim opera nostra operatus es nobis</span></p>
<p id="isaiah-26-13"><span class="verse-num">26:13</span> <span class="verse-body">Domine Deus noster possederunt nos domini absque te tantum in te recordemur nominis tui</span></p>
<p id="isaiah-26-14"><span class="verse-num">26:14</span> <span class="verse-body">morientes non vivant gigantes non resurgant propterea visitasti et contrivisti eos et perdidisti omnem memoriam eorum</span></p>
<p id="isaiah-26-15"><span class="verse-num">26:15</span> <span class="verse-body">indulsisti genti Domine indulsisti genti numquid glorificatus es elongasti omnes terminos terrae</span></p>
<p id="isaiah-26-16"><span class="verse-num">26:16</span> <span class="verse-body">Domine in angustia requisierunt te in tribulatione murmuris doctrina tua eis</span></p>
<p id="isaiah-26-17"><span class="verse-num">26:17</span> <span class="verse-body">sicut quae concipit cum adpropinquaverit ad partum dolens clamat in doloribus suis sic facti sumus a facie tua Domine</span></p>
<p id="isaiah-26-18"><span class="verse-num">26:18</span> <span class="verse-body">concepimus et quasi parturivimus et peperimus spiritum salutes non fecimus in terra ideo non ceciderunt habitatores terrae</span></p>
<p id="isaiah-26-19"><span class="verse-num">26:19</span> <span class="verse-body">vivent mortui tui interfecti mei resurgent expergiscimini et laudate qui habitatis in pulvere quia ros lucis ros tuus et terram gigantum detrahes in ruinam</span></p>
<p id="isaiah-26-20"><span class="verse-num">26:20</span> <span class="verse-body">vade populus meus intra in cubicula tua claude ostia tua super te abscondere modicum ad momentum donec pertranseat indignatio</span></p>
<p id="isaiah-26-21"><span class="verse-num">26:21</span> <span class="verse-body">ecce enim Dominus egreditur de loco suo ut visitet iniquitatem habitatoris terrae contra eum et revelabit terra sanguinem suum et non operiet ultra interfectos suos</span></p>
<h2 id="isaiah-ch-27">Chapter 27</h2>
<p class="verses"><a href="#isaiah-27-1">1</a> <a href="#isaiah-27-2">2</a> <a href="#isaiah-27-3">3</a> <a href="#isaiah-27-4">4</a> <a href="#isaiah-27-5">5</a> <a href="#isaiah-27-6">6</a> <a href="#isaiah-27-7">7</a> <a href="#isaiah-27-8">8</a> <a href="#isaiah-27-9">9</a> <a href="#isaiah-27-10">10</a> <a href="#isaiah-27-11">11</a> <a href="#isaiah-27-12">12</a> <a href="#isaiah-27-13">13</a></p>
<p id="isaiah-27-1"><span class="verse-num">27:1</span> <span class="verse-body">in die illo visitabit Dominus in gladio suo duro et grandi et forti super Leviathan serpentem vectem et super Leviathan serpentem tortuosum et occidet cetum qui in mari est</span></p>
<p id="isaiah-27-2"><span class="verse-num">27:2</span> <span class="verse-body">in die illa vinea meri cantabit ei</span></p>
<p id="isaiah-27-3"><span class="verse-num">27:3</span> <span class="verse-body">ego Dominus qui servo eam repente propinabo ei ne forte visitetur contra eam nocte et die servo eam</span></p>
<p id="isaiah-27-4"><span class="verse-num">27:4</span> <span class="verse-body">indignatio non est mihi quis dabit me spinam et veprem in proelio gradiar super eam succendam eam pariter</span></p>
<p id="isaiah-27-5"><span class="verse-num">27:5</span> <span class="verse-body">an potius tenebit fortitudinem meam faciet pacem mihi pacem faciet mihi</span></p>
<p id="isaiah-27-6"><span class="verse-num">27:6</span> <span class="verse-body">qui egrediuntur impetu ad Iacob florebit et germinabit Israhel et implebunt faciem orbis semine</span></p>
<p id="isaiah-27-7"><span class="verse-num">27:7</span> <span class="verse-body">numquid iuxta plagam percutientis se percussit eum aut sicut occidit interfectos eius sic occisus est</span></p>
<p id="isaiah-27-8"><span class="verse-num">27:8</span> <span class="verse-body">in mensura contra mensuram cum abiecta fuerit iudicabis eam meditata est in spiritu suo duro per diem aestus</span></p>
<p id="isaiah-27-9"><span class="verse-num">27:9</span> <span class="verse-body">idcirco super hoc dimittetur iniquitas domui Iacob et iste omnis fructus ut auferatur peccatum eius cum posuerit omnes lapides altaris sicut lapides cineris adlisos non stabunt luci et delubra</span></p>
<p id="isaiah-27-10"><span class="verse-num">27:10</span> <span class="verse-body">civitas enim munita desolata erit speciosa relinquetur et dimittetur quasi desertum ibi pascetur vitulus et ibi accubabit et consumet summitates eius</span></p>
<p id="isaiah-27-11"><span class="verse-num">27:11</span> <span class="verse-body">in siccitate messis illius conterentur mulieres venientes et docentes eam non est enim populus sapiens propterea non miserebitur eius qui fecit eum et qui formavit eum non parcet ei</span></p>
<p id="isaiah-27-12"><span class="verse-num">27:12</span> <span class="verse-body">et erit in die illa percutiet Dominus ab alveo Fluminis usque ad torrentem Aegypti et vos congregabimini unus et unus filii Israhel</span></p>
<p id="isaiah-27-13"><span class="verse-num">27:13</span> <span class="verse-body">et erit in die illa clangetur in tuba magna et venient qui perditi fuerant de terra Assyriorum et qui eiecti erant in terra Aegypti et adorabunt Dominum in monte sancto in Hierusalem</span></p>
<h2 id="isaiah-ch-28">Chapter 28</h2>
<p class="verses"><a href="#isaiah-28-1">1</a> <a href="#isaiah-28-2">2</a> <a href="#isaiah-28-3">3</a> <a href="#isaiah-28-4">4</a> <a href="#isaiah-28-5">5</a> <a href="#isaiah-28-6">6</a> <a href="#isaiah-28-7">7</a> <a href="#isaiah-28-8">8</a> <a href="#isaiah-28-9">9</a> <a href="#isaiah-28-10">10</a> <a href="#isaiah-28-11">11</a> <a href="#isaiah-28-12">12</a> <a href="#isaiah-28-13">13</a> <a href="#isaiah-28-14">14</a> <a href="#isaiah-28-15">15</a> <a href="#isaiah-28-16">16</a> <a href="#isaiah-28-17">17</a> <a href="#isaiah-28-18">18</a> <a href="#isaiah-28-19">19</a> <a href="#isaiah-28-20">20</a> <a href="#isaiah-28-21">21</a> <a href="#isaiah-28-22">22</a> <a href="#isaiah-28-23">23</a> <a href="#isaiah-28-24">24</a> <a href="#isaiah-28-25">25</a> <a href="#isaiah-28-26">26</a> <a href="#isaiah-28-27">27</a> <a href="#isaiah-28-28">28</a> <a href="#isaiah-28-29">29</a></p>
<p id="isaiah-28-1"><span class="verse-num">28:1</span> <span class="verse-body">vae coronae superbiae ebriis Ephraim et flori decidenti gloriae exultationis eius qui erant in vertice vallis pinguissimae errantes a vino</span></p>
<p id="isaiah-28-2"><span class="verse-num">28:2</span> <span class="verse-body">ecce validus et fortis Domini sicut impetus grandinis turbo confringens sicut impetus aquarum multarum inundantium et emissarum super terram spatiosam</span></p>
<p id="isaiah-28-3"><span class="verse-num">28:3</span> <span class="verse-body">pedibus conculcabitur corona superbiae ebriorum Ephraim</span></p>
<p id="isaiah-28-4"><span class="verse-num">28:4</span> <span class="verse-body">et erit flos decidens gloriae exultationis eius qui est super verticem vallis pinguium quasi temporaneum ante maturitatem autumni quod cum aspexerit videns statim ut manu tenuerit devorabit illud</span></p>
<p id="isaiah-28-5"><span class="verse-num">28:5</span> <span class="verse-body">in die illa erit Dominus exercituum corona gloriae et sertum exultationis residuo populi sui</span></p>
<p id="isaiah-28-6"><span class="verse-num">28:6</span> <span class="verse-body">et spiritus iudicii sedenti super iudicium et fortitudo revertentibus de bello ad portam</span></p>
<p id="isaiah-28-7"><span class="verse-num">28:7</span> <span class="verse-body">verum hii quoque prae vino nescierunt et prae ebrietate erraverunt sacerdos et propheta nescierunt prae ebrietate absorti sunt a vino erraverunt in ebrietate nescierunt videntem ignoraverunt iudicium</span></p>
<p id="isaiah-28-8"><span class="verse-num">28:8</span> <span class="verse-body">omnes enim mensae repletae sunt vomitu sordiumque ita ut non esset ultra locus</span></p>
<p id="isaiah-28-9"><span class="verse-num">28:9</span> <span class="verse-body">quem docebit scientiam et quem intellegere faciet auditum ablactatos a lacte apulsos ab uberibus</span></p>
<p id="isaiah-28-10"><span class="verse-num">28:10</span> <span class="verse-body">quia manda remanda manda remanda expecta reexpecta expecta reexpecta modicum ibi modicum ibi</span></p>
<p id="isaiah-28-11"><span class="verse-num">28:11</span> <span class="verse-body">in loquella enim labii et lingua altera loquetur ad populum istum</span></p>
<p id="isaiah-28-12"><span class="verse-num">28:12</span> <span class="verse-body">cui dixit haec requies reficite lassum et hoc est meum refrigerium et noluerunt audire</span></p>
<p id="isaiah-28-13"><span class="verse-num">28:13</span> <span class="verse-body">et erit eis verbum Domini manda remanda manda remanda expecta reexpecta expecta reexpecta modicum ibi modicum ibi ut vadant et cadant retrorsum et conterantur et inlaqueentur et capiantur</span></p>
<p id="isaiah-28-14"><span class="verse-num">28:14</span> <span class="verse-body">propter hoc audite verbum Domini viri inlusores qui dominamini super populum meum qui est in Hierusalem</span></p>
<p id="isaiah-28-15"><span class="verse-num">28:15</span> <span class="verse-body">dixistis enim percussimus foedus cum morte et cum inferno fecimus pactum flagellum inundans cum transierit non veniet super nos quia posuimus mendacium spem nostram et mendacio protecti sumus</span></p>
<p id="isaiah-28-16"><span class="verse-num">28:16</span> <span class="verse-body">idcirco haec dicit Dominus Deus ecce ego mittam in fundamentis Sion lapidem lapidem probatum angularem pretiosum in fundamento fundatum qui crediderit non festinet</span></p>
<p id="isaiah-28-17"><span class="verse-num">28:17</span> <span class="verse-body">et ponam iudicium in pondere et iustitiam in mensura et subvertet grando spem mendacii et protectionem aquae inundabunt</span></p>
<p id="isaiah-28-18"><span class="verse-num">28:18</span> <span class="verse-body">et delebitur foedus vestrum cum morte et pactum vestrum cum inferno non stabit flagellum inundans cum transierit eritis ei in conculcationem</span></p>
<p id="isaiah-28-19"><span class="verse-num">28:19</span> <span class="verse-body">quandocumque pertransierit tollet vos quoniam mane diluculo pertransibit in die et in nocte et tantummodo sola vexatio intellectum dabit auditui</span></p>
<p id="isaiah-28-20"><span class="verse-num">28:20</span> <span class="verse-body">coangustatum est enim stratum ita ut alter decidat et pallium breve utrumque operire non potest</span></p>
<p id="isaiah-28-21"><span class="verse-num">28:21</span> <span class="verse-body">sicut enim in monte Divisionum stabit Dominus sicut in valle quae est in Gabao irascetur ut faciat opus suum alienum opus eius ut operetur opus suum peregrinum est opus ab eo</span></p>
<p id="isaiah-28-22"><span class="verse-num">28:22</span> <span class="verse-body">et nunc nolite inludere ne forte constringantur vincula vestra consummationem enim et adbreviationem audivi a Domino Deo exercituum super universam terram</span></p>
<p id="isaiah-28-23"><span class="verse-num">28:23</span> <span class="verse-body">auribus percipite et audite vocem meam adtendite et audite eloquium meum</span></p>
<p id="isaiah-28-24"><span class="verse-num">28:24</span> <span class="verse-body">numquid tota die arabit arans ut serat proscindet et sariet humum suam</span></p>
<p id="isaiah-28-25"><span class="verse-num">28:25</span> <span class="verse-body">nonne cum adaequaverit faciem eius seret gith et cyminum sparget et ponet triticum per ordinem et hordeum et milium et viciam in finibus suis</span></p>
<p id="isaiah-28-26"><span class="verse-num">28:26</span> <span class="verse-body">et erudiet eum illud in iudicio Deus suus docebit eum illud</span></p>
<p id="isaiah-28-27"><span class="verse-num">28:27</span> <span class="verse-body">non enim in serris triturabitur gith nec rota plaustri super cyminum circumiet sed in virga excutietur gith et cyminum in baculo</span></p>
<p id="isaiah-28-28"><span class="verse-num">28:28</span> <span class="verse-body">panis autem comminuetur verum non in perpetuum triturans triturabit illum neque vexabit eum rota plaustri nec in ungulis suis comminuet eum</span></p>
<p id="isaiah-28-29"><span class="verse-num">28:29</span> <span class="verse-body">et hoc a Domino Deo exercituum exivit ut mirabile faceret consilium et magnificaret iustitiam</span></p>
<h2 id="isaiah-ch-29">Chapter 29</h2>
<p class="verses"><a href="#isaiah-29-1">1</a> <a href="#isaiah-29-2">2</a> <a href="#isaiah-29-3">3</a> <a href="#isaiah-29-4">4</a> <a href="#isaiah-29-5">5</a> <a href="#isaiah-29-6">6</a> <a href="#isaiah-29-7">7</a> <a href="#isaiah-29-8">8</a> <a href="#isaiah-29-9">9</a> <a href="#isaiah-29-10">10</a> <a href="#isaiah-29-11">11</a> <a href="#isaiah-29-12">12</a> <a href="#isaiah-29-13">13</a> <a href="#isaiah-29-14">14</a> <a href="#isaiah-29-15">15</a> <a href="#isaiah-29-16">16</a> <a href="#isaiah-29-17">17</a> <a href="#isaiah-29-18">18</a> <a href="#isaiah-29-19">19</a> <a href="#isaiah-29-20">20</a> <a href="#isaiah-29-21">21</a> <a href="#isaiah-29-22">22</a> <a href="#isaiah-29-23">23</a> <a href="#isaiah-29-24">24</a></p>
<p id="isaiah-29-1"><span class="verse-num">29:1</span> <span class="verse-body">vae Arihel Arihel civitas quam circumdedit David additus est annus ad annum sollemnitates evolutae sunt</span></p>
<p id="isaiah-29-2"><span class="verse-num">29:2</span> <span class="verse-body">et circumvallabo Arihel et erit tristis et maerens et erit mihi quasi Arihel</span></p>
<p id="isaiah-29-3"><span class="verse-num">29:3</span> <span class="verse-body">et circumdabo quasi spheram in circuitu tuo et iaciam contra te aggerem et munimenta ponam in obsidionem tuam</span></p>
<p id="isaiah-29-4"><span class="verse-num">29:4</span> <span class="verse-body">humiliaberis de terra loqueris et de humo audietur eloquium tuum et erit quasi pythonis de terra vox tua et de humo eloquium tuum mussitabit</span></p>
<p id="isaiah-29-5"><span class="verse-num">29:5</span> <span class="verse-body">et erit sicut pulvis tenuis multitudo ventilantium te et sicut favilla pertransiens multitudo eorum qui contra te praevaluerunt</span></p>
<p id="isaiah-29-6"><span class="verse-num">29:6</span> <span class="verse-body">eritque repente confestim a Domino exercituum visitabitur in tonitru et commotione terrae et voce magna turbinis et tempestatis et flammae ignis devorantis</span></p>
<p id="isaiah-29-7"><span class="verse-num">29:7</span> <span class="verse-body">et erit sicut somnium visionis nocturnae multitudo omnium gentium quae dimicaverunt contra Arihel et omnes qui militaverunt et obsederunt et praevaluerunt adversus eam</span></p>
<p id="isaiah-29-8"><span class="verse-num">29:8</span> <span class="verse-body">et sicuti somniat esuriens et comedit cum autem fuerit expertus vacua est anima eius et sicut somniat sitiens et bibit et postquam fuerit expergefactus lassus adhuc sitit et anima eius vacua est sic erit multitudo omnium gentium quae dimicaverunt contra montem Sion</span></p>
<p id="isaiah-29-9"><span class="verse-num">29:9</span> <span class="verse-body">obstupescite et admiramini fluctuate et vacillate inebriamini et non a vino movemini et non ebrietate</span></p>
<p id="isaiah-29-10"><span class="verse-num">29:10</span> <span class="verse-body">quoniam miscuit vobis Dominus spiritum soporis claudet oculos vestros prophetas et principes vestros qui vident visiones operiet</span></p>
<p id="isaiah-29-11"><span class="verse-num">29:11</span> <span class="verse-body">et erit vobis visio omnium sicut verba libri signati quem cum dederint scienti litteras dicent lege istum et respondebit non possum signatus est enim</span></p>
<p id="isaiah-29-12"><span class="verse-num">29:12</span> <span class="verse-body">et dabitur liber nescienti litteras diceturque ei lege et respondebit nescio litteras</span></p>
<p id="isaiah-29-13"><span class="verse-num">29:13</span> <span class="verse-body">et dixit Dominus eo quod adpropinquat populus iste ore suo et labiis suis glorificat me cor autem eius longe est a me et timuerunt me mandato hominum et doctrinis</span></p>
<p id="isaiah-29-14"><span class="verse-num">29:14</span> <span class="verse-body">ideo ecce ego addam ut admirationem faciam populo huic miraculo grandi et stupendo peribit enim sapientia a sapientibus eius et intellectus prudentium eius abscondetur</span></p>
<p id="isaiah-29-15"><span class="verse-num">29:15</span> <span class="verse-body">vae qui profundi estis corde ut a Domino abscondatis consilium quorum sunt in tenebris opera et dicunt quis videt nos et quis novit nos</span></p>
<p id="isaiah-29-16"><span class="verse-num">29:16</span> <span class="verse-body">perversa est haec vestra cogitatio quasi lutum contra figulum cogitet et dicat opus factori suo non fecisti me et figmentum dicat fictori suo non intellegis</span></p>
<p id="isaiah-29-17"><span class="verse-num">29:17</span> <span class="verse-body">nonne adhuc in modico et in brevi convertetur Libanus in Chermel et Chermel in saltum reputabitur</span></p>
<p id="isaiah-29-18"><span class="verse-num">29:18</span> <span class="verse-body">et audient in die illa surdi verba libri et de tenebris et caligine oculi caecorum videbunt</span></p>
<p id="isaiah-29-19"><span class="verse-num">29:19</span> <span class="verse-body">et addent mites in Domino laetitiam et pauperes homines in Sancto Israhel exultabunt</span></p>
<p id="isaiah-29-20"><span class="verse-num">29:20</span> <span class="verse-body">quoniam defecit qui praevalebat consummatus est inlusor et succisi sunt omnes qui vigilabant super iniquitatem</span></p>
<p id="isaiah-29-21"><span class="verse-num">29:21</span> <span class="verse-body">qui peccare faciebant homines in verbo et arguentem in porta subplantabant et declinaverunt frustra a iusto</span></p>
<p id="isaiah-29-22"><span class="verse-num">29:22</span> <span class="verse-body">propter hoc haec dicit Dominus ad domum Iacob qui redemit Abraham non modo confundetur Iacob nec modo vultus eius erubescet</span></p>
<p id="isaiah-29-23"><span class="verse-num">29:23</span> <span class="verse-body">sed cum viderit filios suos opera manuum mearum in medio sui sanctificantes nomen meum et sanctificabunt Sanctum Iacob et Deum Israhel praedicabunt</span></p>
<p id="isaiah-29-24"><span class="verse-num">29:24</span> <span class="verse-body">et scient errantes spiritu intellectum et mussitatores discent legem</span></p>
<h2 id="isaiah-ch-30">Chapter 30</h2>
<p class="verses"><a href="#isaiah-30-1">1</a> <a href="#isaiah-30-2">2</a> <a href="#isaiah-30-3">3</a> <a href="#isaiah-30-4">4</a> <a href="#isaiah-30-5">5</a> <a href="#isaiah-30-6">6</a> <a href="#isaiah-30-7">7</a> <a href="#isaiah-30-8">8</a> <a href="#isaiah-30-9">9</a> <a href="#isaiah-30-10">10</a> <a href="#isaiah-30-11">11</a> <a href="#isaiah-30-12">12</a> <a href="#isaiah-30-13">13</a> <a href="#isaiah-30-14">14</a> <a href="#isaiah-30-15">15</a> <a href="#isaiah-30-16">16</a> <a href="#isaiah-30-17">17</a> <a href="#isaiah-30-18">18</a> <a href="#isaiah-30-19">19</a> <a href="#isaiah-30-20">20</a> <a href="#isaiah-30-21">21</a> <a href="#isaiah-30-22">22</a> <a href="#isaiah-30-23">23</a> <a href="#isaiah-30-24">24</a> <a href="#isaiah-30-25">25</a> <a href="#isaiah-30-26">26</a> <a href="#isaiah-30-27">27</a> <a href="#isaiah-30-28">28</a> <a href="#isaiah-30-29">29</a> <a href="#isaiah-30-30">30</a> <a href="#isaiah-30-31">31</a> <a href="#isaiah-30-32">32</a> <a href="#isaiah-30-33">33</a></p>
<p id="isaiah-30-1"><span class="verse-num">30:1</span> <span class="verse-body">vae filii desertores dicit Dominus ut faceretis consilium et non ex me et ordiremini telam et non per spiritum meum ut adderetur peccatum super peccatum</span></p>
<p id="isaiah-30-2"><span class="verse-num">30:2</span> <span class="verse-body">qui ambulatis ut descendatis in Aegyptum et os meum non interrogastis sperantes auxilium in fortitudine Pharao et habentes fiduciam in umbra Aegypti</span></p>
<p id="isaiah-30-3"><span class="verse-num">30:3</span> <span class="verse-body">et erit vobis fortitudo Pharaonis in confusionem et fiducia umbrae Aegypti in ignominiam</span></p>
<p id="isaiah-30-4"><span class="verse-num">30:4</span> <span class="verse-body">erant enim in Tanis principes tui et nuntii tui usque ad Anes pervenerunt</span></p>
<p id="isaiah-30-5"><span class="verse-num">30:5</span> <span class="verse-body">omnes confusi sunt super populo qui eis prodesse non potuit non fuerunt in auxilium et in aliquam utilitatem sed in confusionem et obprobrium</span></p>
<p id="isaiah-30-6"><span class="verse-num">30:6</span> <span class="verse-body">onus iumentorum austri in terra tribulationis et angustiae leaena et leo ex eis vipera et regulus volans portantes super umeros iumentorum divitias suas et super gibbum camelorum thesauros suos ad populum qui eis prodesse non poterit</span></p>
<p id="isaiah-30-7"><span class="verse-num">30:7</span> <span class="verse-body">Aegyptus enim frustra et vane auxiliabitur ideo clamavi super hoc superbia tantum est quiesce</span></p>
<p id="isaiah-30-8"><span class="verse-num">30:8</span> <span class="verse-body">nunc ingressus scribe eis super buxum et in libro diligenter exara illud et erit in die novissimo in testimonium usque ad aeternum</span></p>
<p id="isaiah-30-9"><span class="verse-num">30:9</span> <span class="verse-body">populus enim ad iracundiam provocans est et filii mendaces filii nolentes audire legem Domini</span></p>
<p id="isaiah-30-10"><span class="verse-num">30:10</span> <span class="verse-body">qui dicunt videntibus nolite videre et aspicientibus nolite aspicere nobis ea quae recta sunt loquimini nobis placentia videte nobis errores</span></p>
<p id="isaiah-30-11"><span class="verse-num">30:11</span> <span class="verse-body">auferte a me viam declinate a me semitam cesset a facie nostra Sanctus Israhel</span></p>
<p id="isaiah-30-12"><span class="verse-num">30:12</span> <span class="verse-body">propterea haec dicit Sanctus Israhel pro eo quod reprobastis verbum hoc et sperastis in calumniam et tumultum et innixi estis super eo</span></p>
<p id="isaiah-30-13"><span class="verse-num">30:13</span> <span class="verse-body">propterea erit vobis iniquitas haec sicut interruptio cadens et requisita in muro excelso quoniam subito dum non speratur veniet contritio eius</span></p>
<p id="isaiah-30-14"><span class="verse-num">30:14</span> <span class="verse-body">et comminuetur sicut conteritur lagoena figuli contritione pervalida et non invenietur de fragmentis eius testa in qua portetur igniculus de incendio aut hauriatur parum aquae de fovea</span></p>
<p id="isaiah-30-15"><span class="verse-num">30:15</span> <span class="verse-body">quia haec dicit Dominus Deus Sanctus Israhel si revertamini et quiescatis salvi eritis in silentio et in spe erit fortitudo vestra et noluistis</span></p>
<p id="isaiah-30-16"><span class="verse-num">30:16</span> <span class="verse-body">et dixistis nequaquam sed ad equos fugiemus ideo fugietis et super veloces ascendemus ideo veloces erunt qui persequentur vos</span></p>
<p id="isaiah-30-17"><span class="verse-num">30:17</span> <span class="verse-body">mille homines a facie terroris unius et a facie terroris quinque fugietis donec relinquamini quasi malus navis in vertice montis et quasi signum super collem</span></p>
<p id="isaiah-30-18"><span class="verse-num">30:18</span> <span class="verse-body">propterea expectat Dominus ut misereatur vestri et ideo exaltabitur parcens vobis quia Deus iudicii Dominus beati omnes qui expectant eum</span></p>
<p id="isaiah-30-19"><span class="verse-num">30:19</span> <span class="verse-body">populus enim Sion habitabit in Hierusalem plorans nequaquam plorabis miserans miserebitur tui ad vocem clamoris tui statim ut audierit respondebit tibi</span></p>
<p id="isaiah-30-20"><span class="verse-num">30:20</span> <span class="verse-body">et dabit vobis Dominus panem artum et aquam brevem et non faciet avolare a te ultra doctorem tuum et erunt oculi tui videntes praeceptorem tuum</span></p>
<p id="isaiah-30-21"><span class="verse-num">30:21</span> <span class="verse-body">et aures tuae audient verbum post tergum monentis haec via ambulate in ea neque ad dexteram neque ad sinistram</span></p>
<p id="isaiah-30-22"><span class="verse-num">30:22</span> <span class="verse-body">et contaminabis lamminas sculptilium argenti tui et vestimentum conflatilis auri tui et disperges ea sicut inmunditiam menstruatae egredere dices ei</span></p>
<p id="isaiah-30-23"><span class="verse-num">30:23</span> <span class="verse-body">et dabitur pluvia semini tuo ubicumque seminaveris in terra et panis frugum terrae erit uberrimus et pinguis pascetur in possessione tua in die illo agnus spatiose</span></p>
<p id="isaiah-30-24"><span class="verse-num">30:24</span> <span class="verse-body">et tauri tui et pulli asinorum qui operantur terram commixtum migma comedent sic in area ut ventilatum est</span></p>
<p id="isaiah-30-25"><span class="verse-num">30:25</span> <span class="verse-body">et erunt super omnem montem excelsum et super omnem collem elevatum rivi currentium aquarum in die interfectionis multorum cum ceciderint turres</span></p>
<p id="isaiah-30-26"><span class="verse-num">30:26</span> <span class="verse-body">et erit lux lunae sicut lux solis et lux solis erit septempliciter sicut lux septem dierum in die qua alligaverit Dominus vulnus populi sui et percussuram plagae eius sanaverit</span></p>
<p id="isaiah-30-27"><span class="verse-num">30:27</span> <span class="verse-body">ecce nomen Domini venit de longinquo ardens furor eius et gravis ad portandum labia eius repleta sunt indignatione et lingua eius quasi ignis devorans</span></p>
<p id="isaiah-30-28"><span class="verse-num">30:28</span> <span class="verse-body">spiritus eius velut torrens inundans usque ad medium colli ad perdendas gentes in nihilum et frenum erroris quod erat in maxillis populorum</span></p>
<p id="isaiah-30-29"><span class="verse-num">30:29</span> <span class="verse-body">canticum erit vobis sicut nox sanctificatae sollemnitatis et laetitia cordis sicut qui pergit cum tibia ut intret in montem Domini ad Fortem Israhel</span></p>
<p id="isaiah-30-30"><span class="verse-num">30:30</span> <span class="verse-body">et auditam faciet Dominus gloriam vocis suae et terrorem brachii sui ostendet in comminatione furoris et flamma ignis devorantis adlidet in turbine et in lapide grandinis</span></p>
<p id="isaiah-30-31"><span class="verse-num">30:31</span> <span class="verse-body">a voce enim Domini pavebit Assur virga percussus</span></p>
<p id="isaiah-30-32"><span class="verse-num">30:32</span> <span class="verse-body">et erit transitus virgae fundatus quam requiescere faciet Dominus super eum in tympanis et in citharis et in bellis praecipuis expugnabit eos</span></p>
<p id="isaiah-30-33"><span class="verse-num">30:33</span> <span class="verse-body">praeparata est enim ab heri Thofeth a rege praeparata profunda et dilatata nutrimenta eius ignis et ligna multa flatus Domini sicut torrens sulphuris succendens eam</span></p>
<h2 id="isaiah-ch-31">Chapter 31</h2>
<p class="verses"><a href="#isaiah-31-1">1</a> <a href="#isaiah-31-2">2</a> <a href="#isaiah-31-3">3</a> <a href="#isaiah-31-4">4</a> <a href="#isaiah-31-5">5</a> <a href="#isaiah-31-6">6</a> <a href="#isaiah-31-7">7</a> <a href="#isaiah-31-8">8</a> <a href="#isaiah-31-9">9</a></p>
<p id="isaiah-31-1"><span class="verse-num">31:1</span> <span class="verse-body">vae qui descendunt in Aegyptum ad auxilium in equis sperantes et habentes fiduciam super quadrigis quia multae sunt et super equitibus quia praevalidi nimis et non sunt confisi super Sanctum Israhel et Dominum non requisierunt</span></p>
<p id="isaiah-31-2"><span class="verse-num">31:2</span> <span class="verse-body">ipse autem sapiens adduxit malum et verba sua non abstulit et consurget contra domum pessimorum et contra auxilium operantium iniquitatem</span></p>
<p id="isaiah-31-3"><span class="verse-num">31:3</span> <span class="verse-body">Aegyptus homo et non deus et equi eorum caro et non spiritus et Dominus inclinabit manum suam et corruet auxiliator et cadet cui praestatur auxilium simulque omnes consumentur</span></p>
<p id="isaiah-31-4"><span class="verse-num">31:4</span> <span class="verse-body">quia haec dicit Dominus ad me quomodo si rugiat leo et catulus leonis super praedam suam cum occurrerit ei multitudo pastorum a voce eorum non formidabit et a multitudine eorum non pavebit sic descendet Dominus exercituum ut proelietur super montem Sion et super collem eius</span></p>
<p id="isaiah-31-5"><span class="verse-num">31:5</span> <span class="verse-body">sicut aves volantes sic proteget Dominus exercituum Hierusalem protegens et liberans transiens et salvans</span></p>
<p id="isaiah-31-6"><span class="verse-num">31:6</span> <span class="verse-body">convertimini sicut in profundum recesseratis filii Israhel</span></p>
<p id="isaiah-31-7"><span class="verse-num">31:7</span> <span class="verse-body">in die enim illa abiciet vir idola argenti sui et idola auri sui quae fecerunt vobis manus vestrae in peccatum</span></p>
<p id="isaiah-31-8"><span class="verse-num">31:8</span> <span class="verse-body">et cadet Assur in gladio non viri et gladius non hominis vorabit eum et fugiet non a facie gladii et iuvenes eius vectigales erunt</span></p>
<p id="isaiah-31-9"><span class="verse-num">31:9</span> <span class="verse-body">et fortitudo eius a terrore transibit et pavebunt fugientes principes eius dixit Dominus cuius ignis est in Sion et caminus eius in Hierusalem</span></p>
<h2 id="isaiah-ch-32">Chapter 32</h2>
<p class="verses"><a href="#isaiah-32-1">1</a> <a href="#isaiah-32-2">2</a> <a href="#isaiah-32-3">3</a> <a href="#isaiah-32-4">4</a> <a href="#isaiah-32-5">5</a> <a href="#isaiah-32-6">6</a> <a href="#isaiah-32-7">7</a> <a href="#isaiah-32-8">8</a> <a href="#isaiah-32-9">9</a> <a href="#isaiah-32-10">10</a> <a href="#isaiah-32-11">11</a> <a href="#isaiah-32-12">12</a> <a href="#isaiah-32-13">13</a> <a href="#isaiah-32-14">14</a> <a href="#isaiah-32-15">15</a> <a href="#isaiah-32-16">16</a> <a href="#isaiah-32-17">17</a> <a href="#isaiah-32-18">18</a> <a href="#isaiah-32-19">19</a> <a href="#isaiah-32-20">20</a></p>
<p id="isaiah-32-1"><span class="verse-num">32:1</span> <span class="verse-body">ecce in iustitia regnabit rex et principes in iudicio praeerunt</span></p>
<p id="isaiah-32-2"><span class="verse-num">32:2</span> <span class="verse-body">et erit vir sicut qui absconditur a vento et celat se a tempestate sicut rivi aquarum in siti et umbra petrae prominentis in terra deserta</span></p>
<p id="isaiah-32-3"><span class="verse-num">32:3</span> <span class="verse-body">non caligabunt oculi videntium et aures audientium diligenter auscultabunt</span></p>
<p id="isaiah-32-4"><span class="verse-num">32:4</span> <span class="verse-body">et cor stultorum intelleget scientiam et lingua balborum velociter loquetur et plane</span></p>
<p id="isaiah-32-5"><span class="verse-num">32:5</span> <span class="verse-body">non vocabitur ultra is qui insipiens est princeps neque fraudulentus appellabitur maior</span></p>
<p id="isaiah-32-6"><span class="verse-num">32:6</span> <span class="verse-body">stultus enim fatua loquetur et cor eius faciet iniquitatem ut perficiat simulationem et loquatur ad Dominum fraudulenter et vacuefaciat animam esurientis et potum sitienti auferat</span></p>
<p id="isaiah-32-7"><span class="verse-num">32:7</span> <span class="verse-body">fraudulenti vasa pessima sunt ipse enim cogitationes concinnavit ad perdendos mites in sermone mendacii cum loqueretur pauper iudicium</span></p>
<p id="isaiah-32-8"><span class="verse-num">32:8</span> <span class="verse-body">princeps vero ea quae digna sunt principe cogitavit et ipse super duces stabit</span></p>
<p id="isaiah-32-9"><span class="verse-num">32:9</span> <span class="verse-body">mulieres opulentae surgite et audite vocem meam filiae confidentes percipite auribus eloquium meum</span></p>
<p id="isaiah-32-10"><span class="verse-num">32:10</span> <span class="verse-body">post dies et annum et vos conturbabimini confidentes consummata est enim vindemia collectio ultra non veniet</span></p>
<p id="isaiah-32-11"><span class="verse-num">32:11</span> <span class="verse-body">obstupescite opulentae conturbamini confidentes exuite vos et confundimini accingite lumbos vestros</span></p>
<p id="isaiah-32-12"><span class="verse-num">32:12</span> <span class="verse-body">super ubera plangite super regione desiderabili super vinea fertili</span></p>
<p id="isaiah-32-13"><span class="verse-num">32:13</span> <span class="verse-body">super humum populi mei spina et vepres ascendent quanto magis super omnes domos gaudii civitatis exultantis</span></p>
<p id="isaiah-32-14"><span class="verse-num">32:14</span> <span class="verse-body">domus enim dimissa est multitudo urbis relicta est tenebrae et palpatio factae sunt super speluncas usque in aeternum gaudium onagrorum pascua gregum</span></p>
<p id="isaiah-32-15"><span class="verse-num">32:15</span> <span class="verse-body">donec effundatur super nos spiritus de excelso et erit desertum in Chermel et Chermel in saltum reputabitur</span></p>
<p id="isaiah-32-16"><span class="verse-num">32:16</span> <span class="verse-body">et habitabit in solitudine iudicium et iustitia in Chermel sedebit</span></p>
<p id="isaiah-32-17"><span class="verse-num">32:17</span> <span class="verse-body">et erit opus iustitiae pax et cultus iustitiae silentium et securitas usque in sempiternum</span></p>
<p id="isaiah-32-18"><span class="verse-num">32:18</span> <span class="verse-body">et sedebit populus meus in pulchritudine pacis et in tabernaculis fiduciae et in requie opulenta</span></p>
<p id="isaiah-32-19"><span class="verse-num">32:19</span> <span class="verse-body">grando autem in descensione saltus et humilitate humiliabitur civitas</span></p>
<p id="isaiah-32-20"><span class="verse-num">32:20</span> <span class="verse-body">beati qui seminatis super omnes aquas inmittentes pedem bovis et asini</span></p>
<h2 id="isaiah-ch-33">Chapter 33</h2>
<p class="verses"><a href="#isaiah-33-1">1</a> <a href="#isaiah-33-2">2</a> <a href="#isaiah-33-3">3</a> <a href="#isaiah-33-4">4</a> <a href="#isaiah-33-5">5</a> <a href="#isaiah-33-6">6</a> <a href="#isaiah-33-7">7</a> <a href="#isaiah-33-8">8</a> <a href="#isaiah-33-9">9</a> <a href="#isaiah-33-10">10</a> <a href="#isaiah-33-11">11</a> <a href="#isaiah-33-12">12</a> <a href="#isaiah-33-13">13</a> <a href="#isaiah-33-14">14</a> <a href="#isaiah-33-15">15</a> <a href="#isaiah-33-16">16</a> <a href="#isaiah-33-17">17</a> <a href="#isaiah-33-18">18</a> <a href="#isaiah-33-19">19</a> <a href="#isaiah-33-20">20</a> <a href="#isaiah-33-21">21</a> <a href="#isaiah-33-22">22</a> <a href="#isaiah-33-23">23</a> <a href="#isaiah-33-24">24</a></p>
<p id="isaiah-33-1"><span class="verse-num">33:1</span> <span class="verse-body">vae qui praedaris nonne et ipse praedaberis et qui spernis nonne et ipse sperneris cum consummaveris depraedationem depraedaberis cum fatigatus desiveris contemnere contemneris</span></p>
<p id="isaiah-33-2"><span class="verse-num">33:2</span> <span class="verse-body">Domine miserere nostri te expectavimus esto brachium eorum in mane et salus nostra in tempore tribulationis</span></p>
<p id="isaiah-33-3"><span class="verse-num">33:3</span> <span class="verse-body">a voce angeli fugerunt populi ab exaltatione tua dispersae sunt gentes</span></p>
<p id="isaiah-33-4"><span class="verse-num">33:4</span> <span class="verse-body">et congregabuntur spolia vestra sicut colligitur brucus velut cum fossae plenae fuerint de eo</span></p>
<p id="isaiah-33-5"><span class="verse-num">33:5</span> <span class="verse-body">magnificatus est Dominus quoniam habitavit in excelso implevit Sion iudicio et iustitia</span></p>
<p id="isaiah-33-6"><span class="verse-num">33:6</span> <span class="verse-body">et erit fides in temporibus tuis divitiae salutis sapientia et scientia timor Domini ipse thesaurus eius</span></p>
<p id="isaiah-33-7"><span class="verse-num">33:7</span> <span class="verse-body">ecce videntes clamabunt foris angeli pacis amare flebunt</span></p>
<p id="isaiah-33-8"><span class="verse-num">33:8</span> <span class="verse-body">dissipatae sunt viae cessavit transiens per semitam irritum factum est pactum proiecit civitates non reputavit homines</span></p>
<p id="isaiah-33-9"><span class="verse-num">33:9</span> <span class="verse-body">luxit et elanguit terra confusus est Libanus et obsorduit et factus est Saron sicut desertum et concussa est Basan et Carmelus</span></p>
<p id="isaiah-33-10"><span class="verse-num">33:10</span> <span class="verse-body">nunc consurgam dicit Dominus nunc exaltabor nunc sublevabor</span></p>
<p id="isaiah-33-11"><span class="verse-num">33:11</span> <span class="verse-body">concipietis ardorem parietis stipulam spiritus vester ut ignis vorabit vos</span></p>
<p id="isaiah-33-12"><span class="verse-num">33:12</span> <span class="verse-body">et erunt populi quasi de incendio cinis spinae congregatae igni conburentur</span></p>
<p id="isaiah-33-13"><span class="verse-num">33:13</span> <span class="verse-body">audite qui longe estis quae fecerim et cognoscite vicini fortitudinem meam</span></p>
<p id="isaiah-33-14"><span class="verse-num">33:14</span> <span class="verse-body">conterriti sunt in Sion peccatores possedit tremor hypocritas quis poterit habitare de vobis cum igne devorante quis habitabit ex vobis cum ardoribus sempiternis</span></p>
<p id="isaiah-33-15"><span class="verse-num">33:15</span> <span class="verse-body">qui ambulat in iustitiis et loquitur veritates qui proicit avaritiam ex calumnia et excutit manus suas ab omni munere qui obturat aures suas ne audiat sanguinem et claudit oculos suos ne videat malum</span></p>
<p id="isaiah-33-16"><span class="verse-num">33:16</span> <span class="verse-body">iste in excelsis habitabit munimenta saxorum sublimitas eius panis ei datus est aquae eius fideles sunt</span></p>
<p id="isaiah-33-17"><span class="verse-num">33:17</span> <span class="verse-body">regem in decore suo videbunt oculi eius cernent terram de longe</span></p>
<p id="isaiah-33-18"><span class="verse-num">33:18</span> <span class="verse-body">cor tuum meditabitur timorem ubi est litteratus ubi legis verba ponderans ubi doctor parvulorum</span></p>
<p id="isaiah-33-19"><span class="verse-num">33:19</span> <span class="verse-body">populum inpudentem non videbis populum alti sermonis ita ut non possis intellegere disertitudinem linguae eius in quo nulla est sapientia</span></p>
<p id="isaiah-33-20"><span class="verse-num">33:20</span> <span class="verse-body">respice Sion civitatem sollemnitatis nostrae oculi tui videbunt Hierusalem habitationem opulentam tabernaculum quod nequaquam transferri poterit nec auferentur clavi eius in sempiternum et omnes funiculi eius non rumpentur</span></p>
<p id="isaiah-33-21"><span class="verse-num">33:21</span> <span class="verse-body">quia solummodo ibi magnificus Dominus noster locus fluviorum rivi latissimi et patentes non transibit per eum navis remigum neque trieris magna transgredietur eum</span></p>
<p id="isaiah-33-22"><span class="verse-num">33:22</span> <span class="verse-body">Dominus enim iudex noster Dominus legifer noster Dominus rex noster ipse salvabit nos</span></p>
<p id="isaiah-33-23"><span class="verse-num">33:23</span> <span class="verse-body">laxati sunt funiculi tui sed non praevalebunt sic erit malus tuus ut dilatare signum non queas tunc dividentur spolia praedarum multarum claudi diripient rapinam</span></p>
<p id="isaiah-33-24"><span class="verse-num">33:24</span> <span class="verse-body">nec dicet vicinus elangui populus qui habitat in ea auferetur ab eo iniquitas</span></p>
<h2 id="isaiah-ch-34">Chapter 34</h2>
<p class="verses"><a href="#isaiah-34-1">1</a> <a href="#isaiah-34-2">2</a> <a href="#isaiah-34-3">3</a> <a href="#isaiah-34-4">4</a> <a href="#isaiah-34-5">5</a> <a href="#isaiah-34-6">6</a> <a href="#isaiah-34-7">7</a> <a href="#isaiah-34-8">8</a> <a href="#isaiah-34-9">9</a> <a href="#isaiah-34-10">10</a> <a href="#isaiah-34-11">11</a> <a href="#isaiah-34-12">12</a> <a href="#isaiah-34-13">13</a> <a href="#isaiah-34-14">14</a> <a href="#isaiah-34-15">15</a> <a href="#isaiah-34-16">16</a> <a href="#isaiah-34-17">17</a></p>
<p id="isaiah-34-1"><span class="verse-num">34:1</span> <span class="verse-body">accedite gentes et audite et populi adtendite audiat terra et plenitudo eius orbis et omne germen eius</span></p>
<p id="isaiah-34-2"><span class="verse-num">34:2</span> <span class="verse-body">quia indignatio Domini super omnes gentes et furor super universam militiam eorum interfecit eos et dedit eos in occisionem</span></p>
<p id="isaiah-34-3"><span class="verse-num">34:3</span> <span class="verse-body">interfecti eorum proicientur et de cadaveribus eorum ascendet fetor tabescent montes sanguine eorum</span></p>
<p id="isaiah-34-4"><span class="verse-num">34:4</span> <span class="verse-body">et tabescet omnis militia caelorum et conplicabuntur sicut liber caeli et omnis militia eorum defluet sicut defluit folium de vinea et de ficu</span></p>
<p id="isaiah-34-5"><span class="verse-num">34:5</span> <span class="verse-body">quoniam inebriatus est in caelo gladius meus ecce super Idumeam descendet et super populum interfectionis meae ad iudicium</span></p>
<p id="isaiah-34-6"><span class="verse-num">34:6</span> <span class="verse-body">gladius Domini repletus est sanguine incrassatus est adipe de sanguine agnorum et hircorum de sanguine medullatorum arietum victima enim Domini in Bosra et interfectio magna in terra Edom</span></p>
<p id="isaiah-34-7"><span class="verse-num">34:7</span> <span class="verse-body">et descendent unicornes cum eis et tauri cum potentibus inebriabitur terra eorum sanguine et humus eorum adipe pinguium</span></p>
<p id="isaiah-34-8"><span class="verse-num">34:8</span> <span class="verse-body">quia dies ultionis Domini annus retributionum iudicii Sion</span></p>
<p id="isaiah-34-9"><span class="verse-num">34:9</span> <span class="verse-body">et convertentur torrentes eius in picem et humus eius in sulphur et erit terra eius in picem ardentem</span></p>
<p id="isaiah-34-10"><span class="verse-num">34:10</span> <span class="verse-body">nocte et die non extinguetur in sempiternum ascendet fumus eius a generatione in generationem desolabitur in saeculum saeculorum non erit transiens per eam</span></p>
<p id="isaiah-34-11"><span class="verse-num">34:11</span> <span class="verse-body">et possidebunt illam onocrotalus et ericius et ibis et corvus habitabunt in ea et extendetur super eam mensura ut redigatur ad nihilum et perpendiculum in desolationem</span></p>
<p id="isaiah-34-12"><span class="verse-num">34:12</span> <span class="verse-body">nobiles eius non erunt ibi regem potius invocabunt et omnes principes eius erunt in nihilum</span></p>
<p id="isaiah-34-13"><span class="verse-num">34:13</span> <span class="verse-body">et orientur in domibus eius spinae et urticae et paliurus in munitionibus eius et erit cubile draconum et pascua strutionum</span></p>
<p id="isaiah-34-14"><span class="verse-num">34:14</span> <span class="verse-body">et occurrent daemonia onocentauris et pilosus clamabit alter ad alterum ibi cubavit lamia et invenit sibi requiem</span></p>
<p id="isaiah-34-15"><span class="verse-num">34:15</span> <span class="verse-body">ibi habuit foveam ericius et enutrivit catulos et circumfodit et fovit in umbra eius illuc congregati sunt milvi alter ad alterum</span></p>
<p id="isaiah-34-16"><span class="verse-num">34:16</span> <span class="verse-body">requirite diligenter in libro Domini et legite unum ex eis non defuit alter ad alterum non quaesivit quia quod ex ore meo procedit ille mandavit et spiritus eius ipse congregavit ea</span></p>
<p id="isaiah-34-17"><span class="verse-num">34:17</span> <span class="verse-body">et ipse misit eis sortem et manus eius divisit eam illis in mensuram usque in aeternum possidebunt eam in generatione et generatione habitabunt in ea</span></p>
<h2 id="isaiah-ch-35">Chapter 35</h2>
<p class="verses"><a href="#isaiah-35-1">1</a> <a href="#isaiah-35-2">2</a> <a href="#isaiah-35-3">3</a> <a href="#isaiah-35-4">4</a> <a href="#isaiah-35-5">5</a> <a href="#isaiah-35-6">6</a> <a href="#isaiah-35-7">7</a> <a href="#isaiah-35-8">8</a> <a href="#isaiah-35-9">9</a> <a href="#isaiah-35-10">10</a></p>
<p id="isaiah-35-1"><span class="verse-num">35:1</span> <span class="verse-body">laetabitur deserta et invia et exultabit solitudo et florebit quasi lilium</span></p>
<p id="isaiah-35-2"><span class="verse-num">35:2</span> <span class="verse-body">germinans germinabit et exultabit laetabunda et laudans gloria Libani data est ei decor Carmeli et Saron ipsi videbunt gloriam Domini et decorem Dei nostri</span></p>
<p id="isaiah-35-3"><span class="verse-num">35:3</span> <span class="verse-body">confortate manus dissolutas et genua debilia roborate</span></p>
<p id="isaiah-35-4"><span class="verse-num">35:4</span> <span class="verse-body">dicite pusillanimis confortamini nolite timere ecce Deus vester ultionem adducet retributionis Deus ipse veniet et salvabit vos</span></p>
<p id="isaiah-35-5"><span class="verse-num">35:5</span> <span class="verse-body">tunc aperientur oculi caecorum et aures surdorum patebunt</span></p>
<p id="isaiah-35-6"><span class="verse-num">35:6</span> <span class="verse-body">tunc saliet sicut cervus claudus et aperta erit lingua mutorum quia scissae sunt in deserto aquae et torrentes in solitudine</span></p>
<p id="isaiah-35-7"><span class="verse-num">35:7</span> <span class="verse-body">et quae erat arida in stagnum et sitiens in fontes aquarum in cubilibus in quibus prius dracones habitabant orietur viror calami et iunci</span></p>
<p id="isaiah-35-8"><span class="verse-num">35:8</span> <span class="verse-body">et erit ibi semita et via et via sancta vocabitur non transibit per eam pollutus et haec erit nobis directa via ita ut stulti non errent per eam</span></p>
<p id="isaiah-35-9"><span class="verse-num">35:9</span> <span class="verse-body">non erit ibi leo et mala bestia non ascendet per eam nec invenietur ibi et ambulabunt qui liberati fuerint</span></p>
<p id="isaiah-35-10"><span class="verse-num">35:10</span> <span class="verse-body">et redempti a Domino convertentur et venient in Sion cum laude et laetitia sempiterna super caput eorum gaudium et laetitiam obtinebunt et fugiet dolor et gemitus</span></p>
<h2 id="isaiah-ch-36">Chapter 36</h2>
<p class="verses"><a href="#isaiah-36-1">1</a> <a href="#isaiah-36-2">2</a> <a href="#isaiah-36-3">3</a> <a href="#isaiah-36-4">4</a> <a href="#isaiah-36-5">5</a> <a href="#isaiah-36-6">6</a> <a href="#isaiah-36-7">7</a> <a href="#isaiah-36-8">8</a> <a href="#isaiah-36-9">9</a> <a href="#isaiah-36-10">10</a> <a href="#isaiah-36-11">11</a> <a href="#isaiah-36-12">12</a> <a href="#isaiah-36-13">13</a> <a href="#isaiah-36-14">14</a> <a href="#isaiah-36-15">15</a> <a href="#isaiah-36-16">16</a> <a href="#isaiah-36-17">17</a> <a href="#isaiah-36-18">18</a> <a href="#isaiah-36-19">19</a> <a href="#isaiah-36-20">20</a> <a href="#isaiah-36-21">21</a> <a href="#isaiah-36-22">22</a></p>
<p id="isaiah-36-1"><span class="verse-num">36:1</span> <span class="verse-body">et factum est in quartodecimo anno regis Ezechiae ascendit Sennacherib rex Assyriorum super omnes civitates Iuda munitas et cepit eas</span></p>
<p id="isaiah-36-2"><span class="verse-num">36:2</span> <span class="verse-body">et misit rex Assyriorum Rabsacen de Lachis in Hierusalem ad regem Ezechiam in manu gravi et stetit in aquaeductu piscinae superioris in via agri Fullonis</span></p>
<p id="isaiah-36-3"><span class="verse-num">36:3</span> <span class="verse-body">et egressus est ad eum Eliachim filius Helciae qui erat super domum et Sobna scriba et Ioae filius Asaph a commentariis</span></p>
<p id="isaiah-36-4"><span class="verse-num">36:4</span> <span class="verse-body">et dixit ad eos Rabsaces dicite Ezechiae haec dicit rex magnus rex Assyriorum quae est ista fiducia qua confidis</span></p>
<p id="isaiah-36-5"><span class="verse-num">36:5</span> <span class="verse-body">aut quo consilio vel fortitudine rebellare disponis super quem habes fiduciam quia recessisti a me</span></p>
<p id="isaiah-36-6"><span class="verse-num">36:6</span> <span class="verse-body">ecce confidis super baculum harundineum confractum istum super Aegyptum cui si innisus fuerit homo intrabit in manu eius et perforabit eam sic Pharao rex Aegypti omnibus qui confidunt in eo</span></p>
<p id="isaiah-36-7"><span class="verse-num">36:7</span> <span class="verse-body">quod si responderis mihi in Domino Deo nostro confidimus nonne ipse est cuius abstulit Ezechias excelsa et altaria et dixit Iudae et Hierusalem coram altari isto adorabitis</span></p>
<p id="isaiah-36-8"><span class="verse-num">36:8</span> <span class="verse-body">et nunc trade te domino meo regi Assyriorum et dabo tibi duo milia equorum nec poteris ex te praebere ascensores eorum</span></p>
<p id="isaiah-36-9"><span class="verse-num">36:9</span> <span class="verse-body">et quomodo sustinebis faciem iudicis unius loci ex servis domini mei minoribus quod si confidis in Aegypto in quadriga et in equitibus</span></p>
<p id="isaiah-36-10"><span class="verse-num">36:10</span> <span class="verse-body">et nunc numquid sine Domino ascendi ad terram istam ut disperderem eam Dominus dixit ad me ascende super terram istam et disperde eam</span></p>
<p id="isaiah-36-11"><span class="verse-num">36:11</span> <span class="verse-body">et dixit Eliachim et Sobna et Ioae ad Rabsacen loquere ad servos tuos syra lingua intellegimus enim ne loquaris ad nos iudaice in auribus populi qui est super murum</span></p>
<p id="isaiah-36-12"><span class="verse-num">36:12</span> <span class="verse-body">et dixit ad eos Rabsaces numquid ad dominum tuum et ad te misit me dominus meus ut loquerer omnia verba ista et non potius ad viros qui sedent in muro ut comedant stercora sua et bibant urinam pedum suorum vobiscum</span></p>
<p id="isaiah-36-13"><span class="verse-num">36:13</span> <span class="verse-body">et stetit Rabsaces et clamavit voce magna iudaice et dixit audite verba regis magni regis Assyriorum</span></p>
<p id="isaiah-36-14"><span class="verse-num">36:14</span> <span class="verse-body">haec dicit rex non seducat vos Ezechias quia non poterit eruere vos</span></p>
<p id="isaiah-36-15"><span class="verse-num">36:15</span> <span class="verse-body">et non vobis tribuat fiduciam Ezechias super Domino dicens eruens liberabit nos Dominus non dabitur civitas ista in manu regis Assyriorum</span></p>
<p id="isaiah-36-16"><span class="verse-num">36:16</span> <span class="verse-body">nolite audire Ezechiam haec enim dicit rex Assyriorum facite mecum benedictionem et egredimini ad me et comedite unusquisque vineam suam et unusquisque ficum suam et bibite unusquisque aquam cisternae suae</span></p>
<p id="isaiah-36-17"><span class="verse-num">36:17</span> <span class="verse-body">donec veniam et tollam vos ad terram quae est ut terra vestra terram frumenti et vini terram panum et vinearum</span></p>
<p id="isaiah-36-18"><span class="verse-num">36:18</span> <span class="verse-body">ne conturbet vos Ezechias dicens Dominus liberabit nos numquid liberaverunt dii gentium unusquisque terram suam de manu regis Assyriorum</span></p>
<p id="isaiah-36-19"><span class="verse-num">36:19</span> <span class="verse-body">ubi est deus Emath et Arfad ubi est deus Seffarvaim numquid liberaverunt Samariam de manu mea</span></p>
<p id="isaiah-36-20"><span class="verse-num">36:20</span> <span class="verse-body">quis est ex omnibus diis terrarum istarum qui eruerit terram suam de manu mea ut eruat Dominus Hierusalem de manu mea</span></p>
<p id="isaiah-36-21"><span class="verse-num">36:21</span> <span class="verse-body">et siluerunt et non responderunt ei verbum mandaverat enim rex dicens ne respondeatis ei</span></p>
<p id="isaiah-36-22"><span class="verse-num">36:22</span> <span class="verse-body">et ingressus est Eliachim filius Helciae qui erat super domum et Sobna scriba et Ioae filius Asaph a commentariis ad Ezechiam scissis vestibus et nuntiaverunt ei verba Rabsacis</span></p>
<h2 id="isaiah-ch-37">Chapter 37</h2>
<p class="verses"><a href="#isaiah-37-1">1</a> <a href="#isaiah-37-2">2</a> <a href="#isaiah-37-3">3</a> <a href="#isaiah-37-4">4</a> <a href="#isaiah-37-5">5</a> <a href="#isaiah-37-6">6</a> <a href="#isaiah-37-7">7</a> <a href="#isaiah-37-8">8</a> <a href="#isaiah-37-9">9</a> <a href="#isaiah-37-10">10</a> <a href="#isaiah-37-11">11</a> <a href="#isaiah-37-12">12</a> <a href="#isaiah-37-13">13</a> <a href="#isaiah-37-14">14</a> <a href="#isaiah-37-15">15</a> <a href="#isaiah-37-16">16</a> <a href="#isaiah-37-17">17</a> <a href="#isaiah-37-18">18</a> <a href="#isaiah-37-19">19</a> <a href="#isaiah-37-20">20</a> <a href="#isaiah-37-21">21</a> <a href="#isaiah-37-22">22</a> <a href="#isaiah-37-23">23</a> <a href="#isaiah-37-24">24</a> <a href="#isaiah-37-25">25</a> <a href="#isaiah-37-26">26</a> <a href="#isaiah-37-27">27</a> <a href="#isaiah-37-28">28</a> <a href="#isaiah-37-29">29</a> <a href="#isaiah-37-30">30</a> <a href="#isaiah-37-31">31</a> <a href="#isaiah-37-32">32</a> <a href="#isaiah-37-33">33</a> <a href="#isaiah-37-34">34</a> <a href="#isaiah-37-35">35</a> <a href="#isaiah-37-36">36</a> <a href="#isaiah-37-37">37</a> <a href="#isaiah-37-38">38</a></p>
<p id="isaiah-37-1"><span class="verse-num">37:1</span> <span class="verse-body">et factum est cum audisset rex Ezechias scidit vestimenta sua et obvolutus est sacco et intravit in domum Domini</span></p>
<p id="isaiah-37-2"><span class="verse-num">37:2</span> <span class="verse-body">et misit Eliachim qui erat super domum et Sobnam scribam et seniores de sacerdotibus opertos saccis ad Isaiam filium Amos prophetam</span></p>
<p id="isaiah-37-3"><span class="verse-num">37:3</span> <span class="verse-body">et dixerunt ad eum haec dicit Ezechias dies tribulationis et correptionis et blasphemiae dies haec quia venerunt filii usque ad partum et virtus non est parienti</span></p>
<p id="isaiah-37-4"><span class="verse-num">37:4</span> <span class="verse-body">si quo modo audiat Dominus Deus tuus verba Rabsaces quem misit rex Assyriorum dominus suus ad blasphemandum Deum viventem et obprobrandum sermonibus quos audivit Dominus Deus tuus leva ergo orationem pro reliquiis quae reppertae sunt</span></p>
<p id="isaiah-37-5"><span class="verse-num">37:5</span> <span class="verse-body">et venerunt servi regis Ezechiae ad Isaiam</span></p>
<p id="isaiah-37-6"><span class="verse-num">37:6</span> <span class="verse-body">et dixit ad eos Isaias haec dicetis domino vestro haec dicit Dominus ne timeas a facie verborum quae audisti quibus blasphemaverunt pueri regis Assyriorum me</span></p>
<p id="isaiah-37-7"><span class="verse-num">37:7</span> <span class="verse-body">ecce ego dabo ei spiritum et audiet nuntium et revertetur ad terram suam et corruere eum faciam gladio in terra sua</span></p>
<p id="isaiah-37-8"><span class="verse-num">37:8</span> <span class="verse-body">reversus est autem Rabsaces et invenit regem Assyriorum proeliantem adversus Lobna audierat enim quia profectus esset de Lachis</span></p>
<p id="isaiah-37-9"><span class="verse-num">37:9</span> <span class="verse-body">et audivit de Tharaca rege Aethiopiae dicentes egressus est ut pugnet contra te quod cum audisset misit nuntios ad Ezechiam dicens</span></p>
<p id="isaiah-37-10"><span class="verse-num">37:10</span> <span class="verse-body">haec dicetis Ezechiae regi Iudae loquentes non te decipiat Deus tuus in quo tu confidis dicens non dabitur Hierusalem in manu regis Assyriorum</span></p>
<p id="isaiah-37-11"><span class="verse-num">37:11</span> <span class="verse-body">ecce tu audisti omnia quae fecerunt reges Assyriorum omnibus terris quas subverterunt et tu poteris liberari</span></p>
<p id="isaiah-37-12"><span class="verse-num">37:12</span> <span class="verse-body">numquid eruerunt eos dii gentium quos subverterunt patres mei Gozan et Aran et Reseph et filios Eden qui erant in Thalassar</span></p>
<p id="isaiah-37-13"><span class="verse-num">37:13</span> <span class="verse-body">ubi est rex Emath et rex Arfad et rex urbis Seffarvaim Anahe et Ava</span></p>
<p id="isaiah-37-14"><span class="verse-num">37:14</span> <span class="verse-body">et tulit Ezechias libros de manu nuntiorum et legit eos et ascendit in domum Domini et expandit eos Ezechias coram Domino</span></p>
<p id="isaiah-37-15"><span class="verse-num">37:15</span> <span class="verse-body">et oravit Ezechias ad Dominum dicens</span></p>
<p id="isaiah-37-16"><span class="verse-num">37:16</span> <span class="verse-body">Domine exercituum Deus Israhel qui sedes super cherubin tu es Deus solus omnium regnorum terrae tu fecisti caelum et terram</span></p>
<p id="isaiah-37-17"><span class="verse-num">37:17</span> <span class="verse-body">inclina Domine aurem tuam et audi aperi Domine oculos tuos et vide et audi omnia verba Sennacherib quae misit ad blasphemandum Deum viventem</span></p>
<p id="isaiah-37-18"><span class="verse-num">37:18</span> <span class="verse-body">vere enim Domine desertas fecerunt reges Assyriorum terras et regiones earum</span></p>
<p id="isaiah-37-19"><span class="verse-num">37:19</span> <span class="verse-body">et dederunt deos earum igni non enim erant dii sed opera manuum hominum lignum et lapis et comminuerunt eos</span></p>
<p id="isaiah-37-20"><span class="verse-num">37:20</span> <span class="verse-body">et nunc Domine Deus noster salva nos de manu eius et cognoscant omnia regna terrae quia tu es Dominus solus</span></p>
<p id="isaiah-37-21"><span class="verse-num">37:21</span> <span class="verse-body">et misit Isaias filius Amos ad Ezechiam dicens haec dicit Dominus Deus Israhel pro quibus rogasti me de Sennacherib rege Assyriorum</span></p>
<p id="isaiah-37-22"><span class="verse-num">37:22</span> <span class="verse-body">hoc est verbum quod locutus est Dominus super eum despexit te subsannavit te virgo filia Sion post te caput movit filia Hierusalem</span></p>
<p id="isaiah-37-23"><span class="verse-num">37:23</span> <span class="verse-body">cui exprobrasti et quem blasphemasti et super quem exaltasti vocem et levasti altitudinem oculorum tuorum ad Sanctum Israhel</span></p>
<p id="isaiah-37-24"><span class="verse-num">37:24</span> <span class="verse-body">in manu servorum tuorum exprobrasti Domino et dixisti in multitudine quadrigarum mearum ego ascendi altitudinem montium iuga Libani et succidam excelsa cedrorum eius electas abietes illius et introibo altitudinem summitatis eius saltum Carmeli eius</span></p>
<p id="isaiah-37-25"><span class="verse-num">37:25</span> <span class="verse-body">ego fodi et bibi aquam et exsiccavi vestigio pedis mei omnes rivos aggerum</span></p>
<p id="isaiah-37-26"><span class="verse-num">37:26</span> <span class="verse-body">numquid non audisti quae olim fecerim ei ex diebus antiquis ego plasmavi illud et nunc adduxi et factum est in eradicationem collium conpugnantium et civitatum munitarum</span></p>
<p id="isaiah-37-27"><span class="verse-num">37:27</span> <span class="verse-body">habitatores earum breviata manu contremuerunt et confusi sunt facti sunt sicut faenum agri et gramen pascuae et herba tectorum quae exaruit antequam maturesceret</span></p>
<p id="isaiah-37-28"><span class="verse-num">37:28</span> <span class="verse-body">habitationem tuam et egressum tuum et introitum tuum cognovi et insaniam tuam contra me</span></p>
<p id="isaiah-37-29"><span class="verse-num">37:29</span> <span class="verse-body">cum fureres adversum me superbia tua ascendit in aures meas ponam ergo circulum in naribus tuis et frenum in labiis tuis et reducam te in viam per quam venisti</span></p>
<p id="isaiah-37-30"><span class="verse-num">37:30</span> <span class="verse-body">tibi autem hoc erit signum comede hoc anno quae sponte nascuntur et in anno secundo pomis vescere in anno autem tertio seminate et metite et plantate vineas et comedite fructum earum</span></p>
<p id="isaiah-37-31"><span class="verse-num">37:31</span> <span class="verse-body">et mittet id quod salvatum fuerit de domo Iuda et quod reliquum est radicem deorsum et faciet fructum sursum</span></p>
<p id="isaiah-37-32"><span class="verse-num">37:32</span> <span class="verse-body">quia de Hierusalem exibunt reliquiae et salvatio de monte Sion zelus Domini exercituum faciet istud</span></p>
<p id="isaiah-37-33"><span class="verse-num">37:33</span> <span class="verse-body">propterea haec dicit Dominus de rege Assyriorum non introibit civitatem hanc et non iaciet ibi sagittam et non occupabit eam clypeus et non mittet in circuitu eius aggerem</span></p>
<p id="isaiah-37-34"><span class="verse-num">37:34</span> <span class="verse-body">in via qua venit per eam revertetur et civitatem hanc non ingredietur dicit Dominus</span></p>
<p id="isaiah-37-35"><span class="verse-num">37:35</span> <span class="verse-body">et protegam civitatem istam ut salvem eam propter me et propter David servum meum</span></p>
<p id="isaiah-37-36"><span class="verse-num">37:36</span> <span class="verse-body">egressus est autem angelus Domini et percussit in castris Assyriorum centum octoginta quinque milia et surrexerunt mane et ecce omnes cadavera mortuorum</span></p>
<p id="isaiah-37-37"><span class="verse-num">37:37</span> <span class="verse-body">et egressus est et abiit et reversus est Sennacherib rex Assyriorum et habitavit in Nineve</span></p>
<p id="isaiah-37-38"><span class="verse-num">37:38</span> <span class="verse-body">et factum est cum adoraret in templo Nesrach deum suum Adramelech et Sarasar filii eius percusserunt eum gladio fugeruntque in terram Ararat et regnavit Asoraddon filius eius pro eo</span></p>
<h2 id="isaiah-ch-38">Chapter 38</h2>
<p class="verses"><a href="#isaiah-38-1">1</a> <a href="#isaiah-38-2">2</a> <a href="#isaiah-38-3">3</a> <a href="#isaiah-38-4">4</a> <a href="#isaiah-38-5">5</a> <a href="#isaiah-38-6">6</a> <a href="#isaiah-38-7">7</a> <a href="#isaiah-38-8">8</a> <a href="#isaiah-38-9">9</a> <a href="#isaiah-38-10">10</a> <a href="#isaiah-38-11">11</a> <a href="#isaiah-38-12">12</a> <a href="#isaiah-38-13">13</a> <a href="#isaiah-38-14">14</a> <a href="#isaiah-38-15">15</a> <a href="#isaiah-38-16">16</a> <a href="#isaiah-38-17">17</a> <a href="#isaiah-38-18">18</a> <a href="#isaiah-38-19">19</a> <a href="#isaiah-38-20">20</a> <a href="#isaiah-38-21">21</a> <a href="#isaiah-38-22">22</a></p>
<p id="isaiah-38-1"><span class="verse-num">38:1</span> <span class="verse-body">in diebus illis aegrotavit Ezechias usque ad mortem et introivit ad eum Isaias filius Amos propheta et dixit ei haec dicit Dominus dispone domui tuae quia morieris tu et non vives</span></p>
<p id="isaiah-38-2"><span class="verse-num">38:2</span> <span class="verse-body">et convertit Ezechias faciem suam ad parietem et oravit ad Dominum</span></p>
<p id="isaiah-38-3"><span class="verse-num">38:3</span> <span class="verse-body">et dixit obsecro Domine memento quaeso quomodo ambulaverim coram te in veritate et in corde perfecto et quod bonum est in oculis tuis fecerim et flevit Ezechias fletu magno</span></p>
<p id="isaiah-38-4"><span class="verse-num">38:4</span> <span class="verse-body">et factum est verbum Domini ad Isaiam dicens</span></p>
<p id="isaiah-38-5"><span class="verse-num">38:5</span> <span class="verse-body">vade et dic Ezechiae haec dicit Dominus Deus David patris tui audivi orationem tuam vidi lacrimam tuam ecce ego adiciam super dies tuos quindecim annos</span></p>
<p id="isaiah-38-6"><span class="verse-num">38:6</span> <span class="verse-body">et de manu regis Assyriorum eruam te et civitatem istam et protegam eam</span></p>
<p id="isaiah-38-7"><span class="verse-num">38:7</span> <span class="verse-body">hoc autem tibi erit signum a Domino quia faciet Dominus verbum hoc quod locutus est</span></p>
<p id="isaiah-38-8"><span class="verse-num">38:8</span> <span class="verse-body">ecce ego reverti faciam umbram linearum per quas descenderat in horologio Ahaz in sole retrorsum decem lineis et reversus est sol decem lineis per gradus quos descenderat</span></p>
<p id="isaiah-38-9"><span class="verse-num">38:9</span> <span class="verse-body">scriptura Ezechiae regis Iuda cum aegrotasset et convaluisset de infirmitate sua</span></p>
<p id="isaiah-38-10"><span class="verse-num">38:10</span> <span class="verse-body">ego dixi in dimidio dierum meorum vadam ad portas inferi quaesivi residuum annorum meorum</span></p>
<p id="isaiah-38-11"><span class="verse-num">38:11</span> <span class="verse-body">dixi non videbo Dominum Dominum in terra viventium non aspiciam hominem ultra et habitatorem quievit</span></p>
<p id="isaiah-38-12"><span class="verse-num">38:12</span> <span class="verse-body">generatio mea ablata est et convoluta est a me quasi tabernaculum pastorum praecisa est velut a texente vita mea dum adhuc ordirer succidit me de mane usque ad vesperam finies me</span></p>
<p id="isaiah-38-13"><span class="verse-num">38:13</span> <span class="verse-body">sperabam usque ad mane quasi leo sic contrivit omnia ossa mea de mane usque ad vesperam finies me</span></p>
<p id="isaiah-38-14"><span class="verse-num">38:14</span> <span class="verse-body">sicut pullus hirundinis sic clamabo meditabor ut columba adtenuati sunt oculi mei suspicientes in excelsum Domine vim patior sponde pro me</span></p>
<p id="isaiah-38-15"><span class="verse-num">38:15</span> <span class="verse-body">quid dicam aut quid respondebit mihi cum ipse fecerit recogitabo omnes annos meos in amaritudine animae meae</span></p>
<p id="isaiah-38-16"><span class="verse-num">38:16</span> <span class="verse-body">Domine sic vivitur et in talibus vita spiritus mei corripies me et vivificabis me</span></p>
<p id="isaiah-38-17"><span class="verse-num">38:17</span> <span class="verse-body">ecce in pace amaritudo mea amarissima tu autem eruisti animam meam ut non periret proiecisti post tergum tuum omnia peccata mea</span></p>
<p id="isaiah-38-18"><span class="verse-num">38:18</span> <span class="verse-body">quia non infernus confitebitur tibi neque mors laudabit te non expectabunt qui descendunt in lacum veritatem tuam</span></p>
<p id="isaiah-38-19"><span class="verse-num">38:19</span> <span class="verse-body">vivens vivens ipse confitebitur tibi sicut et ego hodie pater filiis notam faciet veritatem tuam</span></p>
<p id="isaiah-38-20"><span class="verse-num">38:20</span> <span class="verse-body">Domine salvum me fac et psalmos nostros cantabimus cunctis diebus vitae nostrae in domo Domini</span></p>
<p id="isaiah-38-21"><span class="verse-num">38:21</span> <span class="verse-body">et iussit Isaias ut tollerent massam de ficis et cataplasmarent super vulnus et sanaretur</span></p>
<p id="isaiah-38-22"><span class="verse-num">38:22</span> <span class="verse-body">et dixit Ezechias quod erit signum quia ascendam in domo Domini</span></p>
<h2 id="isaiah-ch-39">Chapter 39</h2>
<p class="verses"><a href="#isaiah-39-1">1</a> <a href="#isaiah-39-2">2</a> <a href="#isaiah-39-3">3</a> <a href="#isaiah-39-4">4</a> <a href="#isaiah-39-5">5</a> <a href="#isaiah-39-6">6</a> <a href="#isaiah-39-7">7</a> <a href="#isaiah-39-8">8</a></p>
<p id="isaiah-39-1"><span class="verse-num">39:1</span> <span class="verse-body">in tempore illo misit Marodach Baladan filius Baladan rex Babylonis libros et munera ad Ezechiam audierat enim quod aegrotasset et convaluisset</span></p>
<p id="isaiah-39-2"><span class="verse-num">39:2</span> <span class="verse-body">laetatus est autem super eis Ezechias et ostendit eis cellam aromatum et argenti et auri et odoramentorum et unguenti optimi et omnes apothecas supellectilis suae et universa quae inventa sunt in thesauris eius non fuit verbum quod non ostenderet eis Ezechias in domo sua et in omni potestate sua</span></p>
<p id="isaiah-39-3"><span class="verse-num">39:3</span> <span class="verse-body">introiit autem Isaias propheta ad regem Ezechiam et dixit ei quid dixerunt viri isti et unde venerunt ad te et dixit Ezechias de terra longinqua venerunt ad me de Babylone</span></p>
<p id="isaiah-39-4"><span class="verse-num">39:4</span> <span class="verse-body">et dixit quid viderunt in domo tua et dixit Ezechias omnia quae in domo mea sunt viderunt non fuit res quam non ostenderim eis in thesauris meis</span></p>
<p id="isaiah-39-5"><span class="verse-num">39:5</span> <span class="verse-body">et dixit Isaias ad Ezechiam audi verbum Domini exercituum</span></p>
<p id="isaiah-39-6"><span class="verse-num">39:6</span> <span class="verse-body">ecce dies venient et auferentur omnia quae in domo tua sunt et quae thesaurizaverunt patres tui usque ad diem hanc in Babylonem non relinquetur quicquam dicit Dominus</span></p>
<p id="isaiah-39-7"><span class="verse-num">39:7</span> <span class="verse-body">et de filiis tuis qui exibunt de te quos genueris tollent et erunt eunuchi in palatio regis Babylonis</span></p>
<p id="isaiah-39-8"><span class="verse-num">39:8</span> <span class="verse-body">et dixit Ezechias ad Isaiam bonum verbum Domini quod locutus est et dixit fiat tantum pax et veritas in diebus meis</span></p>
<h2 id="isaiah-ch-40">Chapter 40</h2>
<p class="verses"><a href="#isaiah-40-1">1</a> <a href="#isaiah-40-2">2</a> <a href="#isaiah-40-3">3</a> <a href="#isaiah-40-4">4</a> <a href="#isaiah-40-5">5</a> <a href="#isaiah-40-6">6</a> <a href="#isaiah-40-7">7</a> <a href="#isaiah-40-8">8</a> <a href="#isaiah-40-9">9</a> <a href="#isaiah-40-10">10</a> <a href="#isaiah-40-11">11</a> <a href="#isaiah-40-12">12</a> <a href="#isaiah-40-13">13</a> <a href="#isaiah-40-14">14</a> <a href="#isaiah-40-15">15</a> <a href="#isaiah-40-16">16</a> <a href="#isaiah-40-17">17</a> <a href="#isaiah-40-18">18</a> <a href="#isaiah-40-19">19</a> <a href="#isaiah-40-20">20</a> <a href="#isaiah-40-21">21</a> <a href="#isaiah-40-22">22</a> <a href="#isaiah-40-23">23</a> <a href="#isaiah-40-24">24</a> <a href="#isaiah-40-25">25</a> <a href="#isaiah-40-26">26</a> <a href="#isaiah-40-27">27</a> <a href="#isaiah-40-28">28</a> <a href="#isaiah-40-29">29</a> <a href="#isaiah-40-30">30</a> <a href="#isaiah-40-31">31</a></p>
<p id="isaiah-40-1"><span class="verse-num">40:1</span> <span class="verse-body">consolamini consolamini populus meus dicit Deus vester</span></p>
<p id="isaiah-40-2"><span class="verse-num">40:2</span> <span class="verse-body">loquimini ad cor Hierusalem et avocate eam quoniam conpleta est malitia eius dimissa est iniquitas illius suscepit de manu Domini duplicia pro omnibus peccatis suis</span></p>
<p id="isaiah-40-3"><span class="verse-num">40:3</span> <span class="verse-body">vox clamantis in deserto parate viam Domini rectas facite in solitudine semitas Dei nostri</span></p>
<p id="isaiah-40-4"><span class="verse-num">40:4</span> <span class="verse-body">omnis vallis exaltabitur et omnis mons et collis humiliabitur et erunt prava in directa et aspera in vias planas</span></p>
<p id="isaiah-40-5"><span class="verse-num">40:5</span> <span class="verse-body">et revelabitur gloria Domini et videbit omnis caro pariter quod os Domini locutum est</span></p>
<p id="isaiah-40-6"><span class="verse-num">40:6</span> <span class="verse-body">vox dicentis clama et dixi quid clamabo omnis caro faenum et omnis gloria eius quasi flos agri</span></p>
<p id="isaiah-40-7"><span class="verse-num">40:7</span> <span class="verse-body">exsiccatum est faenum et cecidit flos quia spiritus Domini sufflavit in eo vere faenum est populus</span></p>
<p id="isaiah-40-8"><span class="verse-num">40:8</span> <span class="verse-body">exsiccatum est faenum cecidit flos verbum autem Dei nostri stabit in aeternum</span></p>
<p id="isaiah-40-9"><span class="verse-num">40:9</span> <span class="verse-body">super montem excelsum ascende tu quae evangelizas Sion exalta in fortitudine vocem tuam quae evangelizas Hierusalem exalta noli timere dic civitatibus Iudae ecce Deus vester</span></p>
<p id="isaiah-40-10"><span class="verse-num">40:10</span> <span class="verse-body">ecce Dominus Deus in fortitudine veniet et brachium eius dominabitur ecce merces eius cum eo et opus illius coram eo</span></p>
<p id="isaiah-40-11"><span class="verse-num">40:11</span> <span class="verse-body">sicut pastor gregem suum pascet in brachio suo congregabit agnos et in sinu suo levabit fetas ipse portabit</span></p>
<p id="isaiah-40-12"><span class="verse-num">40:12</span> <span class="verse-body">quis mensus est pugillo aquas et caelos palmo ponderavit quis adpendit tribus digitis molem terrae et libravit in pondere montes et colles in statera</span></p>
<p id="isaiah-40-13"><span class="verse-num">40:13</span> <span class="verse-body">quis adiuvit spiritum Domini aut quis consiliarius eius fuit et ostendit illi</span></p>
<p id="isaiah-40-14"><span class="verse-num">40:14</span> <span class="verse-body">cum quo iniit consilium et instruxit eum et docuit eum semitam iustitiae et erudivit eum scientiam et viam prudentiae ostendit illi</span></p>
<p id="isaiah-40-15"><span class="verse-num">40:15</span> <span class="verse-body">ecce gentes quasi stilla situlae et quasi momentum staterae reputatae sunt ecce insulae quasi pulvis exiguus</span></p>
<p id="isaiah-40-16"><span class="verse-num">40:16</span> <span class="verse-body">et Libanus non sufficiet ad succendendum et animalia eius non sufficient ad holocaustum</span></p>
<p id="isaiah-40-17"><span class="verse-num">40:17</span> <span class="verse-body">omnes gentes quasi non sint sic sunt coram eo et quasi nihilum et inane reputatae sunt ei</span></p>
<p id="isaiah-40-18"><span class="verse-num">40:18</span> <span class="verse-body">cui ergo similem fecistis Deum aut quam imaginem ponetis ei</span></p>
<p id="isaiah-40-19"><span class="verse-num">40:19</span> <span class="verse-body">numquid sculptile conflavit faber aut aurifex auro figuravit illud et lamminis argenteis argentarius</span></p>
<p id="isaiah-40-20"><span class="verse-num">40:20</span> <span class="verse-body">forte lignum et inputribile elegit artifex sapiens quaerit quomodo statuat simulacrum quod non moveatur</span></p>
<p id="isaiah-40-21"><span class="verse-num">40:21</span> <span class="verse-body">numquid non scietis numquid non audietis numquid non adnuntiatum est ab initio vobis numquid non intellexistis fundamenta terrae</span></p>
<p id="isaiah-40-22"><span class="verse-num">40:22</span> <span class="verse-body">qui sedet super gyrum terrae et habitatores eius sunt quasi lucustae qui extendit velut nihilum caelos et expandit eos sicut tabernaculum ad inhabitandum</span></p>
<p id="isaiah-40-23"><span class="verse-num">40:23</span> <span class="verse-body">qui dat secretorum scrutatores quasi non sint iudices terrae velut inane fecit</span></p>
<p id="isaiah-40-24"><span class="verse-num">40:24</span> <span class="verse-body">et quidem neque plantatos neque satos neque radicato in terra trunco eorum repente flavit in eos et aruerunt et turbo quasi stipulam auferet eos</span></p>
<p id="isaiah-40-25"><span class="verse-num">40:25</span> <span class="verse-body">et cui adsimilastis me et adaequastis dicit Sanctus</span></p>
<p id="isaiah-40-26"><span class="verse-num">40:26</span> <span class="verse-body">levate in excelsum oculos vestros et videte quis creavit haec qui educit in numero militiam eorum et omnes ex nomine vocat prae multitudine fortitudinis et roboris virtutisque eius neque unum reliquum fuit</span></p>
<p id="isaiah-40-27"><span class="verse-num">40:27</span> <span class="verse-body">quare dicis Iacob et loqueris Israhel abscondita est via mea a Domino et a Deo meo iudicium meum transibit</span></p>
<p id="isaiah-40-28"><span class="verse-num">40:28</span> <span class="verse-body">numquid nescis aut non audisti Deus sempiternus Dominus qui creavit terminos terrae non deficiet neque laborabit nec est investigatio sapientiae eius</span></p>
<p id="isaiah-40-29"><span class="verse-num">40:29</span> <span class="verse-body">qui dat lasso virtutem et his qui non sunt fortitudinem et robur multiplicat</span></p>
<p id="isaiah-40-30"><span class="verse-num">40:30</span> <span class="verse-body">deficient pueri et laborabunt et iuvenes in infirmitate cadent</span></p>
<p id="isaiah-40-31"><span class="verse-num">40:31</span> <span class="verse-body">qui autem sperant in Domino mutabunt fortitudinem adsument pinnas sicut aquilae current et non laborabunt ambulabunt et non deficient</span></p>
<h2 id="isaiah-ch-41">Chapter 41</h2>
<p class="verses"><a href="#isaiah-41-1">1</a> <a href="#isaiah-41-2">2</a> <a href="#isaiah-41-3">3</a> <a href="#isaiah-41-4">4</a> <a href="#isaiah-41-5">5</a> <a href="#isaiah-41-6">6</a> <a href="#isaiah-41-7">7</a> <a href="#isaiah-41-8">8</a> <a href="#isaiah-41-9">9</a> <a href="#isaiah-41-10">10</a> <a href="#isaiah-41-11">11</a> <a href="#isaiah-41-12">12</a> <a href="#isaiah-41-13">13</a> <a href="#isaiah-41-14">14</a> <a href="#isaiah-41-15">15</a> <a href="#isaiah-41-16">16</a> <a href="#isaiah-41-17">17</a> <a href="#isaiah-41-18">18</a> <a href="#isaiah-41-19">19</a> <a href="#isaiah-41-20">20</a> <a href="#isaiah-41-21">21</a> <a href="#isaiah-41-22">22</a> <a href="#isaiah-41-23">23</a> <a href="#isaiah-41-24">24</a> <a href="#isaiah-41-25">25</a> <a href="#isaiah-41-26">26</a> <a href="#isaiah-41-27">27</a> <a href="#isaiah-41-28">28</a> <a href="#isaiah-41-29">29</a></p>
<p id="isaiah-41-1"><span class="verse-num">41:1</span> <span class="verse-body">taceant ad me insulae et gentes mutent fortitudinem accedant et tunc loquantur simul ad iudicium propinquemus</span></p>
<p id="isaiah-41-2"><span class="verse-num">41:2</span> <span class="verse-body">quis suscitavit ab oriente iustum vocavit eum ut sequeretur se dabit in conspectu eius gentes et reges obtinebit dabit quasi pulverem gladio eius sicut stipulam vento raptam arcui eius</span></p>
<p id="isaiah-41-3"><span class="verse-num">41:3</span> <span class="verse-body">persequetur eos transibit in pace semita in pedibus eius non apparebit</span></p>
<p id="isaiah-41-4"><span class="verse-num">41:4</span> <span class="verse-body">quis haec operatus est et fecit vocans generationes ab exordio ego Dominus primus et novissimus ego sum</span></p>
<p id="isaiah-41-5"><span class="verse-num">41:5</span> <span class="verse-body">viderunt insulae et timuerunt extrema terrae obstipuerunt adpropinquaverunt et accesserunt</span></p>
<p id="isaiah-41-6"><span class="verse-num">41:6</span> <span class="verse-body">unusquisque proximo suo auxiliatur et fratri suo dicit confortare</span></p>
<p id="isaiah-41-7"><span class="verse-num">41:7</span> <span class="verse-body">confortabit faber aerarius percutiens malleo eum qui cudebat tunc temporis dicens glutino bonum est et confortavit eum in clavis ut non moveatur</span></p>
<p id="isaiah-41-8"><span class="verse-num">41:8</span> <span class="verse-body">et tu Israhel serve meus Iacob quem elegi semen Abraham amici mei</span></p>
<p id="isaiah-41-9"><span class="verse-num">41:9</span> <span class="verse-body">in quo adprehendi te ab extremis terrae et a longinquis eius vocavi te et dixi tibi servus meus es tu elegi te et non abieci te</span></p>
<p id="isaiah-41-10"><span class="verse-num">41:10</span> <span class="verse-body">ne timeas quia tecum sum ego ne declines quia ego Deus tuus confortavi te et auxiliatus sum tui et suscepi te dextera iusti mei</span></p>
<p id="isaiah-41-11"><span class="verse-num">41:11</span> <span class="verse-body">ecce confundentur et erubescent omnes qui pugnant adversum te erunt quasi non sint et peribunt viri qui contradicunt tibi</span></p>
<p id="isaiah-41-12"><span class="verse-num">41:12</span> <span class="verse-body">quaeres eos et non invenies viros rebelles tuos erunt quasi non sint et veluti consumptio homines bellantes adversum te</span></p>
<p id="isaiah-41-13"><span class="verse-num">41:13</span> <span class="verse-body">quia ego Dominus Deus tuus adprehendens manum tuam dicensque tibi ne timeas ego adiuvi te</span></p>
<p id="isaiah-41-14"><span class="verse-num">41:14</span> <span class="verse-body">noli timere vermis Iacob qui mortui estis ex Israhel ego auxiliatus sum tui dicit Dominus et redemptor tuus Sanctus Israhel</span></p>
<p id="isaiah-41-15"><span class="verse-num">41:15</span> <span class="verse-body">ego posui te quasi plaustrum triturans novum habens rostra serrantia triturabis montes et comminues et colles quasi pulverem pones</span></p>
<p id="isaiah-41-16"><span class="verse-num">41:16</span> <span class="verse-body">ventilabis eos et ventus tollet et turbo disperget eos et tu exultabis in Domino in Sancto Israhel laetaberis</span></p>
<p id="isaiah-41-17"><span class="verse-num">41:17</span> <span class="verse-body">egeni et pauperes quaerunt aquas et non sunt lingua eorum siti aruit ego Dominus exaudiam eos Deus Israhel non derelinquam eos</span></p>
<p id="isaiah-41-18"><span class="verse-num">41:18</span> <span class="verse-body">aperiam in supinis collibus flumina et in medio camporum fontes ponam desertum in stagna aquarum et terram inviam in rivos aquarum</span></p>
<p id="isaiah-41-19"><span class="verse-num">41:19</span> <span class="verse-body">dabo in solitudine cedrum et spinam et myrtum et lignum olivae ponam in deserto abietem ulmum et buxum simul</span></p>
<p id="isaiah-41-20"><span class="verse-num">41:20</span> <span class="verse-body">ut videant et sciant et recogitent et intellegant pariter quia manus Domini fecit hoc et Sanctus Israhel creavit illud</span></p>
<p id="isaiah-41-21"><span class="verse-num">41:21</span> <span class="verse-body">prope facite iudicium vestrum dicit Dominus adferte si quid forte habetis dixit Rex Iacob</span></p>
<p id="isaiah-41-22"><span class="verse-num">41:22</span> <span class="verse-body">accedant et nuntient nobis quaecumque ventura sunt priora quae fuerint nuntiate et ponemus cor nostrum et sciemus novissima eorum et quae ventura sunt indicate nobis</span></p>
<p id="isaiah-41-23"><span class="verse-num">41:23</span> <span class="verse-body">adnuntiate quae ventura sunt in futurum et sciemus quia dii estis vos bene quoque aut male si potestis facite et loquamur et videamus simul</span></p>
<p id="isaiah-41-24"><span class="verse-num">41:24</span> <span class="verse-body">ecce vos estis ex nihilo et opus vestrum ex eo quod non est abominatio est qui elegit vos</span></p>
<p id="isaiah-41-25"><span class="verse-num">41:25</span> <span class="verse-body">suscitavi ab aquilone et venit ab ortu solis vocabit nomen meum et adducet magistratus quasi lutum et velut plastes conculcans humum</span></p>
<p id="isaiah-41-26"><span class="verse-num">41:26</span> <span class="verse-body">quis adnuntiavit ab exordio ut sciamus et a principio ut dicamus iustus es non est neque adnuntians neque praedicens neque audiens sermones vestros</span></p>
<p id="isaiah-41-27"><span class="verse-num">41:27</span> <span class="verse-body">primus ad Sion dicet ecce adsunt et Hierusalem evangelistam dabo</span></p>
<p id="isaiah-41-28"><span class="verse-num">41:28</span> <span class="verse-body">et vidi et non erat neque ex istis quisquam qui iniret consilium et interrogatus responderet verbum</span></p>
<p id="isaiah-41-29"><span class="verse-num">41:29</span> <span class="verse-body">ecce omnes iniusti et vana opera eorum ventus et inane simulacra eorum</span></p>
<h2 id="isaiah-ch-42">Chapter 42</h2>
<p class="verses"><a href="#isaiah-42-1">1</a> <a href="#isaiah-42-2">2</a> <a href="#isaiah-42-3">3</a> <a href="#isaiah-42-4">4</a> <a href="#isaiah-42-5">5</a> <a href="#isaiah-42-6">6</a> <a href="#isaiah-42-7">7</a> <a href="#isaiah-42-8">8</a> <a href="#isaiah-42-9">9</a> <a href="#isaiah-42-10">10</a> <a href="#isaiah-42-11">11</a> <a href="#isaiah-42-12">12</a> <a href="#isaiah-42-13">13</a> <a href="#isaiah-42-14">14</a> <a href="#isaiah-42-15">15</a> <a href="#isaiah-42-16">16</a> <a href="#isaiah-42-17">17</a> <a href="#isaiah-42-18">18</a> <a href="#isaiah-42-19">19</a> <a href="#isaiah-42-20">20</a> <a href="#isaiah-42-21">21</a> <a href="#isaiah-42-22">22</a> <a href="#isaiah-42-23">23</a> <a href="#isaiah-42-24">24</a> <a href="#isaiah-42-25">25</a></p>
<p id="isaiah-42-1"><span class="verse-num">42:1</span> <span class="verse-body">ecce servus meus suscipiam eum electus meus conplacuit sibi in illo anima mea dedi spiritum meum super eum iudicium gentibus proferet</span></p>
<p id="isaiah-42-2"><span class="verse-num">42:2</span> <span class="verse-body">non clamabit neque accipiet personam nec audietur foris vox eius</span></p>
<p id="isaiah-42-3"><span class="verse-num">42:3</span> <span class="verse-body">calamum quassatum non conteret et linum fumigans non extinguet in veritate educet iudicium</span></p>
<p id="isaiah-42-4"><span class="verse-num">42:4</span> <span class="verse-body">non erit tristis neque turbulentus donec ponat in terra iudicium et legem eius insulae expectabunt</span></p>
<p id="isaiah-42-5"><span class="verse-num">42:5</span> <span class="verse-body">haec dicit Dominus Deus creans caelos et extendens eos firmans terram et quae germinant ex ea dans flatum populo qui est super eam et spiritum calcantibus eam</span></p>
<p id="isaiah-42-6"><span class="verse-num">42:6</span> <span class="verse-body">ego Dominus vocavi te in iustitia et adprehendi manum tuam et servavi et dedi te in foedus populi in lucem gentium</span></p>
<p id="isaiah-42-7"><span class="verse-num">42:7</span> <span class="verse-body">ut aperires oculos caecorum et educeres de conclusione vinctum de domo carceris sedentes in tenebris</span></p>
<p id="isaiah-42-8"><span class="verse-num">42:8</span> <span class="verse-body">ego Dominus hoc est nomen meum gloriam meam alteri non dabo et laudem meam sculptilibus</span></p>
<p id="isaiah-42-9"><span class="verse-num">42:9</span> <span class="verse-body">quae prima fuerant ecce venerunt nova quoque ego adnuntio antequam oriantur audita vobis faciam</span></p>
<p id="isaiah-42-10"><span class="verse-num">42:10</span> <span class="verse-body">cantate Domino canticum novum laus eius ab extremis terrae qui descenditis in mare et plenitudo eius insulae et habitatores earum</span></p>
<p id="isaiah-42-11"><span class="verse-num">42:11</span> <span class="verse-body">sublevetur desertum et civitates eius in domibus habitabit Cedar laudate habitatores Petrae de vertice montium clamabunt</span></p>
<p id="isaiah-42-12"><span class="verse-num">42:12</span> <span class="verse-body">ponent Domino gloriam et laudem eius in insulis nuntiabunt</span></p>
<p id="isaiah-42-13"><span class="verse-num">42:13</span> <span class="verse-body">Dominus sicut fortis egredietur sicut vir proeliator suscitabit zelum vociferabitur et clamabit super inimicos suos confortabitur</span></p>
<p id="isaiah-42-14"><span class="verse-num">42:14</span> <span class="verse-body">tacui semper silui patiens fui sicut pariens loquar dissipabo et absorbebo simul</span></p>
<p id="isaiah-42-15"><span class="verse-num">42:15</span> <span class="verse-body">desertos faciam montes et colles et omne gramen eorum exsiccabo et ponam flumina in insulas et stagna arefaciam</span></p>
<p id="isaiah-42-16"><span class="verse-num">42:16</span> <span class="verse-body">et ducam caecos in via quam nesciunt in semitis quas ignoraverunt ambulare eos faciam ponam tenebras coram eis in lucem et prava in recta haec verba feci eis et non dereliqui eos</span></p>
<p id="isaiah-42-17"><span class="verse-num">42:17</span> <span class="verse-body">conversi sunt retrorsum confundantur confusione qui confidunt in sculptili qui dicunt conflatili vos dii nostri</span></p>
<p id="isaiah-42-18"><span class="verse-num">42:18</span> <span class="verse-body">surdi audite et caeci intuemini ad videndum</span></p>
<p id="isaiah-42-19"><span class="verse-num">42:19</span> <span class="verse-body">quis caecus nisi servus meus et surdus nisi ad quem nuntios meos misi quis caecus nisi qui venundatus est quis caecus nisi servus Domini</span></p>
<p id="isaiah-42-20"><span class="verse-num">42:20</span> <span class="verse-body">qui vides multa nonne custodies qui apertas habes aures nonne audies</span></p>
<p id="isaiah-42-21"><span class="verse-num">42:21</span> <span class="verse-body">et Dominus voluit ut sanctificaret eum et magnificaret legem et extolleret</span></p>
<p id="isaiah-42-22"><span class="verse-num">42:22</span> <span class="verse-body">ipse autem populus direptus et vastatus laqueus iuvenum omnes et in domibus carcerum absconditi sunt facti sunt in rapinam nec est qui eruat in direptionem et non est qui dicat redde</span></p>
<p id="isaiah-42-23"><span class="verse-num">42:23</span> <span class="verse-body">quis est in vobis qui audiat hoc adtendat et auscultet futura</span></p>
<p id="isaiah-42-24"><span class="verse-num">42:24</span> <span class="verse-body">quis dedit in direptionem Iacob et Israhel vastantibus nonne Dominus ipse cui peccavimus et noluerunt in viis eius ambulare et non audierunt legem eius</span></p>
<p id="isaiah-42-25"><span class="verse-num">42:25</span> <span class="verse-body">et effudit super eum indignationem furoris sui et forte bellum et conbusit eum in circuitu et non cognovit et succendit eum et non intellexit</span></p>
<h2 id="isaiah-ch-43">Chapter 43</h2>
<p class="verses"><a href="#isaiah-43-1">1</a> <a href="#isaiah-43-2">2</a> <a href="#isaiah-43-3">3</a> <a href="#isaiah-43-4">4</a> <a href="#isaiah-43-5">5</a> <a href="#isaiah-43-6">6</a> <a href="#isaiah-43-7">7</a> <a href="#isaiah-43-8">8</a> <a href="#isaiah-43-9">9</a> <a href="#isaiah-43-10">10</a> <a href="#isaiah-43-11">11</a> <a href="#isaiah-43-12">12</a> <a href="#isaiah-43-13">13</a> <a href="#isaiah-43-14">14</a> <a href="#isaiah-43-15">15</a> <a href="#isaiah-43-16">16</a> <a href="#isaiah-43-17">17</a> <a href="#isaiah-43-18">18</a> <a href="#isaiah-43-19">19</a> <a href="#isaiah-43-20">20</a> <a href="#isaiah-43-21">21</a> <a href="#isaiah-43-22">22</a> <a href="#isaiah-43-23">23</a> <a href="#isaiah-43-24">24</a> <a href="#isaiah-43-25">25</a> <a href="#isaiah-43-26">26</a> <a href="#isaiah-43-27">27</a> <a href="#isaiah-43-28">28</a></p>
<p id="isaiah-43-1"><span class="verse-num">43:1</span> <span class="verse-body">et nunc haec dicit Dominus creans te Iacob et formans te Israhel noli timere quia redemi te et vocavi nomine tuo meus es tu</span></p>
<p id="isaiah-43-2"><span class="verse-num">43:2</span> <span class="verse-body">cum transieris per aquas tecum ero et flumina non operient te cum ambulaveris in igne non conbureris et flamma non ardebit in te</span></p>
<p id="isaiah-43-3"><span class="verse-num">43:3</span> <span class="verse-body">quia ego Dominus Deus tuus Sanctus Israhel salvator tuus dedi propitiationem tuam Aegyptum Aethiopiam et Saba pro te</span></p>
<p id="isaiah-43-4"><span class="verse-num">43:4</span> <span class="verse-body">ex quo honorabilis factus es in oculis meis et gloriosus ego dilexi te et dabo homines pro te et populos pro anima tua</span></p>
<p id="isaiah-43-5"><span class="verse-num">43:5</span> <span class="verse-body">noli timere quoniam tecum ego sum ab oriente adducam semen tuum et ab occidente congregabo te</span></p>
<p id="isaiah-43-6"><span class="verse-num">43:6</span> <span class="verse-body">dicam aquiloni da et austro noli prohibere adfer filios meos de longinquo et filias meas ab extremis terrae</span></p>
<p id="isaiah-43-7"><span class="verse-num">43:7</span> <span class="verse-body">et omnem qui invocat nomen meum in gloriam meam creavi eum et formavi eum et feci eum</span></p>
<p id="isaiah-43-8"><span class="verse-num">43:8</span> <span class="verse-body">educ foras populum caecum et oculos habentem surdum et aures ei sunt</span></p>
<p id="isaiah-43-9"><span class="verse-num">43:9</span> <span class="verse-body">omnes gentes congregatae sunt simul et collectae sunt tribus quis in vobis adnuntiet istud et quae prima sunt audire nos faciat dent testes eorum et iustificentur et audiant et dicant vere</span></p>
<p id="isaiah-43-10"><span class="verse-num">43:10</span> <span class="verse-body">vos testes mei dicit Dominus et servus meus quem elegi ut sciatis et credatis mihi et intellegatis quia ego ipse sum ante me non est formatus deus et post me non erit</span></p>
<p id="isaiah-43-11"><span class="verse-num">43:11</span> <span class="verse-body">ego sum ego sum Dominus et non est absque me salvator</span></p>
<p id="isaiah-43-12"><span class="verse-num">43:12</span> <span class="verse-body">ego adnuntiavi et salvavi auditum feci et non fuit in vobis alienus vos testes mei dicit Dominus et ego Deus</span></p>
<p id="isaiah-43-13"><span class="verse-num">43:13</span> <span class="verse-body">et ab initio ego ipse et non est qui de manu mea eruat operabor et quis avertet illud</span></p>
<p id="isaiah-43-14"><span class="verse-num">43:14</span> <span class="verse-body">haec dicit Dominus redemptor vester Sanctus Israhel propter vos emisi Babylonem et detraxi vectes universos et Chaldeos in navibus suis gloriantes</span></p>
<p id="isaiah-43-15"><span class="verse-num">43:15</span> <span class="verse-body">ego Dominus Sanctus vester creans Israhel Rex vester</span></p>
<p id="isaiah-43-16"><span class="verse-num">43:16</span> <span class="verse-body">haec dicit Dominus qui dedit in mari viam et in aquis torrentibus semitam</span></p>
<p id="isaiah-43-17"><span class="verse-num">43:17</span> <span class="verse-body">qui eduxit quadrigam et equum agmen et robustum simul obdormierunt nec resurgent contriti sunt quasi linum et extincti sunt</span></p>
<p id="isaiah-43-18"><span class="verse-num">43:18</span> <span class="verse-body">ne memineritis priorum et antiqua ne intueamini</span></p>
<p id="isaiah-43-19"><span class="verse-num">43:19</span> <span class="verse-body">ecce ego facio nova et nunc orientur utique cognoscetis ea ponam in deserto viam et in invio flumina</span></p>
<p id="isaiah-43-20"><span class="verse-num">43:20</span> <span class="verse-body">glorificabit me bestia agri dracones et strutiones quia dedi in deserto aquas flumina in invio ut darem potum populo meo electo meo</span></p>
<p id="isaiah-43-21"><span class="verse-num">43:21</span> <span class="verse-body">populum istum formavi mihi laudem meam narrabit</span></p>
<p id="isaiah-43-22"><span class="verse-num">43:22</span> <span class="verse-body">non me invocasti Iacob nec laborasti in me Israhel</span></p>
<p id="isaiah-43-23"><span class="verse-num">43:23</span> <span class="verse-body">non obtulisti mihi arietem holocausti tui et victimis tuis non glorificasti me non te servire feci in oblatione nec laborem tibi praebui in ture</span></p>
<p id="isaiah-43-24"><span class="verse-num">43:24</span> <span class="verse-body">non emisti mihi argento calamum et adipe victimarum tuarum non inebriasti me verumtamen servire me fecisti in peccatis tuis praebuisti mihi laborem in iniquitatibus tuis</span></p>
<p id="isaiah-43-25"><span class="verse-num">43:25</span> <span class="verse-body">ego sum ego sum ipse qui deleo iniquitates tuas propter me et peccatorum tuorum non recordabor</span></p>
<p id="isaiah-43-26"><span class="verse-num">43:26</span> <span class="verse-body">reduc me in memoriam et iudicemur simul narra si quid habes ut iustificeris</span></p>
<p id="isaiah-43-27"><span class="verse-num">43:27</span> <span class="verse-body">pater tuus primus peccavit et interpretes tui praevaricati sunt in me</span></p>
<p id="isaiah-43-28"><span class="verse-num">43:28</span> <span class="verse-body">et contaminavi principes sanctos dedi ad internicionem Iacob et Israhel in blasphemiam</span></p>
<h2 id="isaiah-ch-44">Chapter 44</h2>
<p class="verses"><a href="#isaiah-44-1">1</a> <a href="#isaiah-44-2">2</a> <a href="#isaiah-44-3">3</a> <a href="#isaiah-44-4">4</a> <a href="#isaiah-44-5">5</a> <a href="#isaiah-44-6">6</a> <a href="#isaiah-44-7">7</a> <a href="#isaiah-44-8">8</a> <a href="#isaiah-44-9">9</a> <a href="#isaiah-44-10">10</a> <a href="#isaiah-44-11">11</a> <a href="#isaiah-44-12">12</a> <a href="#isaiah-44-13">13</a> <a href="#isaiah-44-14">14</a> <a href="#isaiah-44-15">15</a> <a href="#isaiah-44-16">16</a> <a href="#isaiah-44-17">17</a> <a href="#isaiah-44-18">18</a> <a href="#isaiah-44-19">19</a> <a href="#isaiah-44-20">20</a> <a href="#isaiah-44-21">21</a> <a href="#isaiah-44-22">22</a> <a href="#isaiah-44-23">23</a> <a href="#isaiah-44-24">24</a> <a href="#isaiah-44-25">25</a> <a href="#isaiah-44-26">26</a> <a href="#isaiah-44-27">27</a> <a href="#isaiah-44-28">28</a></p>
<p id="isaiah-44-1"><span class="verse-num">44:1</span> <span class="verse-body">et nunc audi Iacob serve meus et Israhel quem elegi</span></p>
<p id="isaiah-44-2"><span class="verse-num">44:2</span> <span class="verse-body">haec dicit Dominus faciens et formans te ab utero auxiliator tuus noli timere serve meus Iacob et Rectissime quem elegi</span></p>
<p id="isaiah-44-3"><span class="verse-num">44:3</span> <span class="verse-body">effundam enim aquas super sitientem et fluenta super aridam effundam spiritum meum super semen tuum et benedictionem meam super stirpem tuam</span></p>
<p id="isaiah-44-4"><span class="verse-num">44:4</span> <span class="verse-body">et germinabunt inter herbas quasi salices iuxta praeterfluentes aquas</span></p>
<p id="isaiah-44-5"><span class="verse-num">44:5</span> <span class="verse-body">iste dicet Domini ego sum et ille vocabit in nomine Iacob et hic scribet manu sua Domino et in nomine Israhel adsimilabitur</span></p>
<p id="isaiah-44-6"><span class="verse-num">44:6</span> <span class="verse-body">haec dicit Dominus rex Israhel et redemptor eius Dominus exercituum ego primus et ego novissimus et absque me non est deus</span></p>
<p id="isaiah-44-7"><span class="verse-num">44:7</span> <span class="verse-body">quis similis mei vocet et adnuntiet et ordinem exponat mihi ex quo constitui populum antiquum ventura et quae futura sunt adnuntient eis</span></p>
<p id="isaiah-44-8"><span class="verse-num">44:8</span> <span class="verse-body">nolite timere neque conturbemini ex tunc audire te feci et adnuntiavi vos estis testes mei numquid est deus absque me et formator quem ego non noverim</span></p>
<p id="isaiah-44-9"><span class="verse-num">44:9</span> <span class="verse-body">plastae idoli omnes nihil sunt et amantissima eorum non proderunt eis ipsi sunt testes eorum quia non vident neque intellegunt ut confundantur</span></p>
<p id="isaiah-44-10"><span class="verse-num">44:10</span> <span class="verse-body">quis formavit deum et sculptile conflavit ad nihil utile</span></p>
<p id="isaiah-44-11"><span class="verse-num">44:11</span> <span class="verse-body">ecce omnes participes eius confundentur fabri enim sunt ex hominibus convenient omnes stabunt et pavebunt et confundentur simul</span></p>
<p id="isaiah-44-12"><span class="verse-num">44:12</span> <span class="verse-body">faber ferrarius lima operatus est in prunis et in malleis formavit illud et operatus est in brachio fortitudinis suae esuriet et deficiet non bibet aquam et lassescet</span></p>
<p id="isaiah-44-13"><span class="verse-num">44:13</span> <span class="verse-body">artifex lignarius extendit normam formavit illud in runcina fecit illud in angularibus et in circino tornavit illud et fecit imaginem viri quasi speciosum hominem habitantem in domo</span></p>
<p id="isaiah-44-14"><span class="verse-num">44:14</span> <span class="verse-body">succidit cedros tulit ilicem et quercum quae steterat inter ligna saltus plantavit pinum quam pluvia nutrivit</span></p>
<p id="isaiah-44-15"><span class="verse-num">44:15</span> <span class="verse-body">et facta est hominibus in focum sumpsit ex eis et calefactus est et succendit et coxit panes de reliquo autem operatus est deum et adoravit fecit sculptile et curvatus est ante illud</span></p>
<p id="isaiah-44-16"><span class="verse-num">44:16</span> <span class="verse-body">medium eius conbusit igni et de medio eius carnes comedit coxit pulmentum et saturatus est et calefactus est et dixit va calefactus sum vidi focum</span></p>
<p id="isaiah-44-17"><span class="verse-num">44:17</span> <span class="verse-body">reliquum autem eius deum fecit sculptile sibi curvatur ante illud et adorat illud et obsecrat dicens libera me quia deus meus es tu</span></p>
<p id="isaiah-44-18"><span class="verse-num">44:18</span> <span class="verse-body">nescierunt neque intellexerunt lutati enim sunt ne videant oculi eorum et ne intellegant corde suo</span></p>
<p id="isaiah-44-19"><span class="verse-num">44:19</span> <span class="verse-body">non recogitant in mente sua neque cognoscunt neque sentiunt ut dicant medietatem eius conbusi igne et coxi super carbones eius panes coxi carnes et comedi et de reliquo eius idolum faciam ante truncum ligni procidam</span></p>
<p id="isaiah-44-20"><span class="verse-num">44:20</span> <span class="verse-body">pars eius cinis est cor insipiens adoravit illud et non liberabit animam suam neque dicet forte mendacium est in dextera mea</span></p>
<p id="isaiah-44-21"><span class="verse-num">44:21</span> <span class="verse-body">memento horum Iacob et Israhel quoniam servus meus es tu formavi te servus meus es tu Israhel non oblivisceris mei</span></p>
<p id="isaiah-44-22"><span class="verse-num">44:22</span> <span class="verse-body">delevi ut nubem iniquitates tuas et quasi nebulam peccata tua revertere ad me quoniam redemi te</span></p>
<p id="isaiah-44-23"><span class="verse-num">44:23</span> <span class="verse-body">laudate caeli quoniam fecit Dominus iubilate extrema terrae resonate montes laudationem saltus et omne lignum eius quoniam redemit Dominus Iacob et Israhel gloriabitur</span></p>
<p id="isaiah-44-24"><span class="verse-num">44:24</span> <span class="verse-body">haec dicit Dominus redemptor tuus et formator tuus ex utero ego sum Dominus faciens omnia extendens caelos solus stabiliens terram et nullus mecum</span></p>
<p id="isaiah-44-25"><span class="verse-num">44:25</span> <span class="verse-body">irrita faciens signa divinorum et ariolos in furorem vertens convertens sapientes retrorsum et scientiam eorum stultam faciens</span></p>
<p id="isaiah-44-26"><span class="verse-num">44:26</span> <span class="verse-body">suscitans verbum servi sui et consilium nuntiorum suorum conplens qui dico Hierusalem habitaberis et civitatibus Iuda aedificabimini et deserta eius suscitabo</span></p>
<p id="isaiah-44-27"><span class="verse-num">44:27</span> <span class="verse-body">qui dico profundo desolare et flumina tua arefaciam</span></p>
<p id="isaiah-44-28"><span class="verse-num">44:28</span> <span class="verse-body">qui dico Cyro pastor meus es et omnem voluntatem meam conplebis qui dico Hierusalem aedificaberis et templo fundaberis</span></p>
<h2 id="isaiah-ch-45">Chapter 45</h2>
<p class="verses"><a href="#isaiah-45-1">1</a> <a href="#isaiah-45-2">2</a> <a href="#isaiah-45-3">3</a> <a href="#isaiah-45-4">4</a> <a href="#isaiah-45-5">5</a> <a href="#isaiah-45-6">6</a> <a href="#isaiah-45-7">7</a> <a href="#isaiah-45-8">8</a> <a href="#isaiah-45-9">9</a> <a href="#isaiah-45-10">10</a> <a href="#isaiah-45-11">11</a> <a href="#isaiah-45-12">12</a> <a href="#isaiah-45-13">13</a> <a href="#isaiah-45-14">14</a> <a href="#isaiah-45-15">15</a> <a href="#isaiah-45-16">16</a> <a href="#isaiah-45-17">17</a> <a href="#isaiah-45-18">18</a> <a href="#isaiah-45-19">19</a> <a href="#isaiah-45-20">20</a> <a href="#isaiah-45-21">21</a> <a href="#isaiah-45-22">22</a> <a href="#isaiah-45-23">23</a> <a href="#isaiah-45-24">24</a> <a href="#isaiah-45-25">25</a></p>
<p id="isaiah-45-1"><span class="verse-num">45:1</span> <span class="verse-body">haec dicit Dominus christo meo Cyro cuius adprehendi dexteram ut subiciam ante faciem eius gentes et dorsa regum vertam et aperiam coram eo ianuas et portae non cludentur</span></p>
<p id="isaiah-45-2"><span class="verse-num">45:2</span> <span class="verse-body">ego ante te ibo et gloriosos terrae humiliabo portas aereas conteram et vectes ferreos confringam</span></p>
<p id="isaiah-45-3"><span class="verse-num">45:3</span> <span class="verse-body">et dabo tibi thesauros absconditos et arcana secretorum ut scias quia ego Dominus qui voco nomen tuum Deus Israhel</span></p>
<p id="isaiah-45-4"><span class="verse-num">45:4</span> <span class="verse-body">propter servum meum Iacob et Israhel electum meum et vocavi te in nomine tuo adsimilavi te et non cognovisti me</span></p>
<p id="isaiah-45-5"><span class="verse-num">45:5</span> <span class="verse-body">ego Dominus et non est amplius extra me non est deus accinxi te et non cognovisti me</span></p>
<p id="isaiah-45-6"><span class="verse-num">45:6</span> <span class="verse-body">ut sciant hii qui ab ortu solis et qui ab occidente quoniam absque me non est ego Dominus et non est alter</span></p>
<p id="isaiah-45-7"><span class="verse-num">45:7</span> <span class="verse-body">formans lucem et creans tenebras faciens pacem et creans malum ego Dominus faciens omnia haec</span></p>
<p id="isaiah-45-8"><span class="verse-num">45:8</span> <span class="verse-body">rorate caeli desuper et nubes pluant iustum aperiatur terra et germinet salvatorem et iustitia oriatur simul ego Dominus creavi eum</span></p>
<p id="isaiah-45-9"><span class="verse-num">45:9</span> <span class="verse-body">vae qui contradicit fictori suo testa de samiis terrae numquid dicet lutum figulo suo quid facis et opus tuum absque manibus est</span></p>
<p id="isaiah-45-10"><span class="verse-num">45:10</span> <span class="verse-body">vae qui dicit patri quid generas et mulieri quid parturis</span></p>
<p id="isaiah-45-11"><span class="verse-num">45:11</span> <span class="verse-body">haec dicit Dominus Sanctus Israhel plastes eius ventura interrogate me super filios meos et super opus manuum mearum mandastis mihi</span></p>
<p id="isaiah-45-12"><span class="verse-num">45:12</span> <span class="verse-body">ego feci terram et hominem super eam creavi ego manus meae tetenderunt caelos et omni militiae eorum mandavi</span></p>
<p id="isaiah-45-13"><span class="verse-num">45:13</span> <span class="verse-body">ego suscitavi eum ad iustitiam et omnes vias eius dirigam ipse aedificabit civitatem meam et captivitatem meam dimittet non in pretio neque in muneribus dicit Dominus Deus exercituum</span></p>
<p id="isaiah-45-14"><span class="verse-num">45:14</span> <span class="verse-body">haec dicit Dominus labor Aegypti et negotiatio Aethiopiae et Sabaim viri sublimes ad te transibunt et tui erunt post te ambulabunt vincti manicis pergent et te adorabunt teque deprecabuntur tantum in te est Deus et non est absque te deus</span></p>
<p id="isaiah-45-15"><span class="verse-num">45:15</span> <span class="verse-body">vere tu es Deus absconditus Deus Israhel salvator</span></p>
<p id="isaiah-45-16"><span class="verse-num">45:16</span> <span class="verse-body">confusi sunt et erubuerunt omnes simul abierunt in confusione fabricatores errorum</span></p>
<p id="isaiah-45-17"><span class="verse-num">45:17</span> <span class="verse-body">Israhel salvatus est in Domino salute aeterna non confundemini et non erubescetis usque in saeculum saeculi</span></p>
<p id="isaiah-45-18"><span class="verse-num">45:18</span> <span class="verse-body">quia haec dicit Dominus creans caelos ipse Deus formans terram et faciens eam ipse plastes eius non in vanum creavit eam ut habitetur formavit eam ego Dominus et non est alius</span></p>
<p id="isaiah-45-19"><span class="verse-num">45:19</span> <span class="verse-body">non in abscondito locutus sum in loco terrae tenebroso non dixi semini Iacob frustra quaerite me ego Dominus loquens iustitiam adnuntians recta</span></p>
<p id="isaiah-45-20"><span class="verse-num">45:20</span> <span class="verse-body">congregamini et venite et accedite simul qui salvati estis ex gentibus nescierunt qui levant lignum sculpturae suae et rogant deum non salvantem</span></p>
<p id="isaiah-45-21"><span class="verse-num">45:21</span> <span class="verse-body">adnuntiate et venite et consiliamini simul quis auditum fecit hoc ab initio ex tunc praedixit illud numquid non ego Dominus et non est ultra Deus absque me Deus iustus et salvans non est praeter me</span></p>
<p id="isaiah-45-22"><span class="verse-num">45:22</span> <span class="verse-body">convertimini ad me et salvi eritis omnes fines terrae quia ego Deus et non est alius</span></p>
<p id="isaiah-45-23"><span class="verse-num">45:23</span> <span class="verse-body">in memet ipso iuravi egredietur de ore meo iustitiae verbum et non revertetur quia mihi curvabunt omnia genu et iurabit omnis lingua</span></p>
<p id="isaiah-45-24"><span class="verse-num">45:24</span> <span class="verse-body">ergo in Domino dicet meae sunt iustitiae et imperium ad eum venient et confundentur omnes qui repugnant ei</span></p>
<p id="isaiah-45-25"><span class="verse-num">45:25</span> <span class="verse-body">in Domino iustificabitur et laudabitur omne semen Israhel</span></p>
<h2 id="isaiah-ch-46">Chapter 46</h2>
<p class="verses"><a href="#isaiah-46-1">1</a> <a href="#isaiah-46-2">2</a> <a href="#isaiah-46-3">3</a> <a href="#isaiah-46-4">4</a> <a href="#isaiah-46-5">5</a> <a href="#isaiah-46-6">6</a> <a href="#isaiah-46-7">7</a> <a href="#isaiah-46-8">8</a> <a href="#isaiah-46-9">9</a> <a href="#isaiah-46-10">10</a> <a href="#isaiah-46-11">11</a> <a href="#isaiah-46-12">12</a> <a href="#isaiah-46-13">13</a></p>
<p id="isaiah-46-1"><span class="verse-num">46:1</span> <span class="verse-body">conflatus est Bel contritus est Nabo facta sunt simulacra eorum bestiis et iumentis onera vestra gravi pondere usque ad lassitudinem</span></p>
<p id="isaiah-46-2"><span class="verse-num">46:2</span> <span class="verse-body">contabuerunt et contrita sunt simul non potuerunt salvare portantem et anima eorum in captivitatem ibit</span></p>
<p id="isaiah-46-3"><span class="verse-num">46:3</span> <span class="verse-body">audite me domus Iacob et omne residuum domus Israhel qui portamini a meo utero qui gestamini a mea vulva</span></p>
<p id="isaiah-46-4"><span class="verse-num">46:4</span> <span class="verse-body">usque ad senectam ego ipse et usque ad canos ego portabo ego feci et ego feram et ego portabo et salvabo</span></p>
<p id="isaiah-46-5"><span class="verse-num">46:5</span> <span class="verse-body">cui adsimilastis me et adaequastis et conparastis me et fecistis similem</span></p>
<p id="isaiah-46-6"><span class="verse-num">46:6</span> <span class="verse-body">qui confertis aurum de sacculo et argentum statera ponderatis conducentes aurificem ut faciat deum et procidunt et adorant</span></p>
<p id="isaiah-46-7"><span class="verse-num">46:7</span> <span class="verse-body">portant illud in umeris gestantes et ponentes in loco suo et stabit ac de loco suo non movebitur sed et cum clamaverint ad eum non audiet de tribulatione non salvabit eos</span></p>
<p id="isaiah-46-8"><span class="verse-num">46:8</span> <span class="verse-body">mementote istud et fundamini redite praevaricatores ad cor</span></p>
<p id="isaiah-46-9"><span class="verse-num">46:9</span> <span class="verse-body">recordamini prioris saeculi quoniam ego sum Deus et non est ultra Deus nec est similis mei</span></p>
<p id="isaiah-46-10"><span class="verse-num">46:10</span> <span class="verse-body">adnuntians ab exordio novissimum et ab initio quae necdum facta sunt dicens consilium meum stabit et omnis voluntas mea fiet</span></p>
<p id="isaiah-46-11"><span class="verse-num">46:11</span> <span class="verse-body">vocans ab oriente avem et de terra longinqua virum voluntatis meae et locutus sum et adducam illud creavi et faciam illud</span></p>
<p id="isaiah-46-12"><span class="verse-num">46:12</span> <span class="verse-body">audite me duro corde qui longe estis a iustitia</span></p>
<p id="isaiah-46-13"><span class="verse-num">46:13</span> <span class="verse-body">prope feci iustitiam meam non elongabitur et salus mea non morabitur dabo in Sion salutem et Israheli gloriam meam</span></p>
<h2 id="isaiah-ch-47">Chapter 47</h2>
<p class="verses"><a href="#isaiah-47-1">1</a> <a href="#isaiah-47-2">2</a> <a href="#isaiah-47-3">3</a> <a href="#isaiah-47-4">4</a> <a href="#isaiah-47-5">5</a> <a href="#isaiah-47-6">6</a> <a href="#isaiah-47-7">7</a> <a href="#isaiah-47-8">8</a> <a href="#isaiah-47-9">9</a> <a href="#isaiah-47-10">10</a> <a href="#isaiah-47-11">11</a> <a href="#isaiah-47-12">12</a> <a href="#isaiah-47-13">13</a> <a href="#isaiah-47-14">14</a> <a href="#isaiah-47-15">15</a></p>
<p id="isaiah-47-1"><span class="verse-num">47:1</span> <span class="verse-body">descende sede in pulverem virgo filia Babylon sede in terra non est solium filiae Chaldeorum quia ultra non vocaberis mollis et tenera</span></p>
<p id="isaiah-47-2"><span class="verse-num">47:2</span> <span class="verse-body">tolle molam et mole farinam denuda turpitudinem tuam discoperi umerum revela crus transi flumina</span></p>
<p id="isaiah-47-3"><span class="verse-num">47:3</span> <span class="verse-body">revelabitur ignominia tua et videbitur obprobrium tuum ultionem capiam et non resistet mihi homo</span></p>
<p id="isaiah-47-4"><span class="verse-num">47:4</span> <span class="verse-body">redemptor noster Dominus exercituum nomen illius Sanctus Israhel</span></p>
<p id="isaiah-47-5"><span class="verse-num">47:5</span> <span class="verse-body">sede tace et intra in tenebras filia Chaldeorum quia non vocaberis ultra domina regnorum</span></p>
<p id="isaiah-47-6"><span class="verse-num">47:6</span> <span class="verse-body">iratus sum super populum meum contaminavi hereditatem meam et dedi eos in manu tua non posuisti eis misericordias super senem adgravasti iugum tuum valde</span></p>
<p id="isaiah-47-7"><span class="verse-num">47:7</span> <span class="verse-body">et dixisti in sempiternum ero domina non posuisti haec super cor tuum neque recordata es novissimi tui</span></p>
<p id="isaiah-47-8"><span class="verse-num">47:8</span> <span class="verse-body">et nunc audi haec delicata et habitans confidenter quae dicis in corde tuo ego sum et non est praeter me amplius non sedebo vidua et ignorabo sterilitatem</span></p>
<p id="isaiah-47-9"><span class="verse-num">47:9</span> <span class="verse-body">venient tibi duo haec subito in die una sterilitas et viduitas universa venerunt super te propter multitudinem maleficiorum tuorum et propter duritiam incantatorum tuorum vehementem</span></p>
<p id="isaiah-47-10"><span class="verse-num">47:10</span> <span class="verse-body">et fiduciam habuisti in malitia tua et dixisti non est qui videat me sapientia tua et scientia tua haec decepit te et dixisti in corde tuo ego sum et praeter me non est altera</span></p>
<p id="isaiah-47-11"><span class="verse-num">47:11</span> <span class="verse-body">veniet super te malum et nescies ortum eius et inruet super te calamitas quam non poteris expiare veniet super te repente miseria quam nescies</span></p>
<p id="isaiah-47-12"><span class="verse-num">47:12</span> <span class="verse-body">sta cum incantatoribus tuis et cum multitudine maleficiorum tuorum in quibus laborasti ab adulescentia tua si forte quid prosit tibi aut si possis fieri fortior</span></p>
<p id="isaiah-47-13"><span class="verse-num">47:13</span> <span class="verse-body">defecisti in multitudine consiliorum tuorum stent et salvent te augures caeli qui contemplabantur sidera et supputabant menses ut ex eis adnuntiarent ventura tibi</span></p>
<p id="isaiah-47-14"><span class="verse-num">47:14</span> <span class="verse-body">ecce facti sunt quasi stipula ignis conbusit eos non liberabunt animam suam de manu flammae non sunt prunae quibus calefiant nec focus ut sedeant ad eum</span></p>
<p id="isaiah-47-15"><span class="verse-num">47:15</span> <span class="verse-body">sic facta sunt tibi in quibuscumque laboraveras negotiatores tui ab adulescentia tua unusquisque in via sua erraverunt non est qui salvet te</span></p>
<h2 id="isaiah-ch-48">Chapter 48</h2>
<p class="verses"><a href="#isaiah-48-1">1</a> <a href="#isaiah-48-2">2</a> <a href="#isaiah-48-3">3</a> <a href="#isaiah-48-4">4</a> <a href="#isaiah-48-5">5</a> <a href="#isaiah-48-6">6</a> <a href="#isaiah-48-7">7</a> <a href="#isaiah-48-8">8</a> <a href="#isaiah-48-9">9</a> <a href="#isaiah-48-10">10</a> <a href="#isaiah-48-11">11</a> <a href="#isaiah-48-12">12</a> <a href="#isaiah-48-13">13</a> <a href="#isaiah-48-14">14</a> <a href="#isaiah-48-15">15</a> <a href="#isaiah-48-16">16</a> <a href="#isaiah-48-17">17</a> <a href="#isaiah-48-18">18</a> <a href="#isaiah-48-19">19</a> <a href="#isaiah-48-20">20</a> <a href="#isaiah-48-21">21</a> <a href="#isaiah-48-22">22</a></p>
<p id="isaiah-48-1"><span class="verse-num">48:1</span> <span class="verse-body">audite hoc domus Iacob qui vocamini nomine Israhel et de aquis Iuda existis qui iuratis in nomine Domini et Dei Israhel recordamini non in veritate neque in iustitia</span></p>
<p id="isaiah-48-2"><span class="verse-num">48:2</span> <span class="verse-body">de civitate enim sancta vocati sunt et super Deum Israhel constabiliti sunt Dominus exercituum nomen eius</span></p>
<p id="isaiah-48-3"><span class="verse-num">48:3</span> <span class="verse-body">priora ex tunc adnuntiavi et ex ore meo exierunt et audita feci ea repente operatus sum et venerunt</span></p>
<p id="isaiah-48-4"><span class="verse-num">48:4</span> <span class="verse-body">scivi enim quia durus es tu et nervus ferreus cervix tua et frons tua aerea</span></p>
<p id="isaiah-48-5"><span class="verse-num">48:5</span> <span class="verse-body">praedixi tibi ex tunc antequam venirent indicavi tibi ne forte diceres idola mea fecerunt haec et sculptilia mea et conflatilia mandaverunt ista</span></p>
<p id="isaiah-48-6"><span class="verse-num">48:6</span> <span class="verse-body">quae audisti vide omnia vos autem non adnuntiastis audita feci tibi nova ex nunc et conservata quae nescis</span></p>
<p id="isaiah-48-7"><span class="verse-num">48:7</span> <span class="verse-body">nunc creata sunt et non ex tunc et ante diem et non audisti ea ne forte dicas ecce cognovi ea</span></p>
<p id="isaiah-48-8"><span class="verse-num">48:8</span> <span class="verse-body">neque audisti neque cognovisti neque ex tunc aperta est auris tua scio enim quia praevaricans praevaricabis et transgressorem ex ventre vocavi te</span></p>
<p id="isaiah-48-9"><span class="verse-num">48:9</span> <span class="verse-body">propter nomen meum longe faciam furorem meum et laude mea infrenabo te ne intereas</span></p>
<p id="isaiah-48-10"><span class="verse-num">48:10</span> <span class="verse-body">ecce excoxi te sed non quasi argentum elegi te in camino paupertatis</span></p>
<p id="isaiah-48-11"><span class="verse-num">48:11</span> <span class="verse-body">propter me propter me faciam ut non blasphemer et gloriam meam alteri non dabo</span></p>
<p id="isaiah-48-12"><span class="verse-num">48:12</span> <span class="verse-body">audi me Iacob et Israhel quem ego voco ego ipse ego primus et ego novissimus</span></p>
<p id="isaiah-48-13"><span class="verse-num">48:13</span> <span class="verse-body">manus quoque mea fundavit terram et dextera mea mensa est caelos ego vocabo eos et stabunt simul</span></p>
<p id="isaiah-48-14"><span class="verse-num">48:14</span> <span class="verse-body">congregamini omnes vos et audite quis de eis adnuntiavit haec Dominus dilexit eum faciet voluntatem suam in Babylone et brachium suum in Chaldeis</span></p>
<p id="isaiah-48-15"><span class="verse-num">48:15</span> <span class="verse-body">ego ego locutus sum et vocavi eum adduxi eum et directa est via eius</span></p>
<p id="isaiah-48-16"><span class="verse-num">48:16</span> <span class="verse-body">accedite ad me et audite hoc non a principio in abscondito locutus sum ex tempore antequam fieret ibi eram et nunc Dominus Deus misit me et spiritus eius</span></p>
<p id="isaiah-48-17"><span class="verse-num">48:17</span> <span class="verse-body">haec dicit Dominus redemptor tuus Sanctus Israhel ego Dominus Deus tuus docens te utilia gubernans te in via qua ambulas</span></p>
<p id="isaiah-48-18"><span class="verse-num">48:18</span> <span class="verse-body">utinam adtendisses mandata mea facta fuisset sicut flumen pax tua et iustitia tua sicut gurgites maris</span></p>
<p id="isaiah-48-19"><span class="verse-num">48:19</span> <span class="verse-body">et fuisset quasi harena semen tuum et stirps uteri tui ut lapilli eius non interisset et non fuisset adtritum nomen eius a facie mea</span></p>
<p id="isaiah-48-20"><span class="verse-num">48:20</span> <span class="verse-body">egredimini de Babylone fugite a Chaldeis in voce exultationis adnuntiate auditum facite hoc efferte illud usque ad extrema terrae dicite redemit Dominus servum suum Iacob</span></p>
<p id="isaiah-48-21"><span class="verse-num">48:21</span> <span class="verse-body">non sitierunt in deserto cum educeret eos aquam de petra produxit eis et scidit petram et fluxerunt aquae</span></p>
<p id="isaiah-48-22"><span class="verse-num">48:22</span> <span class="verse-body">non est pax dicit Dominus impiis</span></p>
<h2 id="isaiah-ch-49">Chapter 49</h2>
<p class="verses"><a href="#isaiah-49-1">1</a> <a href="#isaiah-49-2">2</a> <a href="#isaiah-49-3">3</a> <a href="#isaiah-49-4">4</a> <a href="#isaiah-49-5">5</a> <a href="#isaiah-49-6">6</a> <a href="#isaiah-49-7">7</a> <a href="#isaiah-49-8">8</a> <a href="#isaiah-49-9">9</a> <a href="#isaiah-49-10">10</a> <a href="#isaiah-49-11">11</a> <a href="#isaiah-49-12">12</a> <a href="#isaiah-49-13">13</a> <a href="#isaiah-49-14">14</a> <a href="#isaiah-49-15">15</a> <a href="#isaiah-49-16">16</a> <a href="#isaiah-49-17">17</a> <a href="#isaiah-49-18">18</a> <a href="#isaiah-49-19">19</a> <a href="#isaiah-49-20">20</a> <a href="#isaiah-49-21">21</a> <a href="#isaiah-49-22">22</a> <a href="#isaiah-49-23">23</a> <a href="#isaiah-49-24">24</a> <a href="#isaiah-49-25">25</a> <a href="#isaiah-49-26">26</a></p>
<p id="isaiah-49-1"><span class="verse-num">49:1</span> <span class="verse-body">audite insulae et adtendite populi de longe Dominus ab utero vocavit me de ventre matris meae recordatus est nominis mei</span></p>
<p id="isaiah-49-2"><span class="verse-num">49:2</span> <span class="verse-body">et posuit os meum quasi gladium acutum in umbra manus suae protexit me et posuit me sicut sagittam electam in faretra sua abscondit me</span></p>
<p id="isaiah-49-3"><span class="verse-num">49:3</span> <span class="verse-body">et dixit mihi servus meus es tu Israhel quia in te gloriabor</span></p>
<p id="isaiah-49-4"><span class="verse-num">49:4</span> <span class="verse-body">et ego dixi in vacuum laboravi sine causa et vane fortitudinem meam consumpsi ergo iudicium meum cum Domino et opus meum cum Deo meo</span></p>
<p id="isaiah-49-5"><span class="verse-num">49:5</span> <span class="verse-body">et nunc dicit Dominus formans me ex utero servum sibi ut reducam Iacob ad eum et Israhel non congregabitur et glorificatus sum in oculis Domini et Deus meus factus est fortitudo mea</span></p>
<p id="isaiah-49-6"><span class="verse-num">49:6</span> <span class="verse-body">et dixit parum est ut sis mihi servus ad suscitandas tribus Iacob et feces Israhel convertendas dedi te in lucem gentium ut sis salus mea usque ad extremum terrae</span></p>
<p id="isaiah-49-7"><span class="verse-num">49:7</span> <span class="verse-body">haec dicit Dominus redemptor Israhel Sanctus eius ad contemptibilem animam ad abominatam gentem ad servum dominorum reges videbunt et consurgent principes et adorabunt propter Dominum quia fidelis est et Sanctum Israhel qui elegit te</span></p>
<p id="isaiah-49-8"><span class="verse-num">49:8</span> <span class="verse-body">haec dicit Dominus in tempore placito exaudivi te et in die salutis auxiliatus sum tui et servavi te et dedi te in foedus populi ut suscitares terram et possideres hereditates dissipatas</span></p>
<p id="isaiah-49-9"><span class="verse-num">49:9</span> <span class="verse-body">ut diceres his qui vincti sunt exite et his qui in tenebris revelamini super vias pascentur et in omnibus planis pascua eorum</span></p>
<p id="isaiah-49-10"><span class="verse-num">49:10</span> <span class="verse-body">non esurient neque sitient et non percutiet eos aestus et sol quia miserator eorum reget eos et ad fontes aquarum portabit eos</span></p>
<p id="isaiah-49-11"><span class="verse-num">49:11</span> <span class="verse-body">et ponam omnes montes meos in viam et semitae meae exaltabuntur</span></p>
<p id="isaiah-49-12"><span class="verse-num">49:12</span> <span class="verse-body">ecce isti de longe venient et ecce illi ab aquilone et mari et isti de terra australi</span></p>
<p id="isaiah-49-13"><span class="verse-num">49:13</span> <span class="verse-body">laudate caeli et exulta terra iubilate montes laudem quia consolatus est Dominus populum suum et pauperum suorum miserebitur</span></p>
<p id="isaiah-49-14"><span class="verse-num">49:14</span> <span class="verse-body">et dixit Sion dereliquit me Dominus et Dominus oblitus est mei</span></p>
<p id="isaiah-49-15"><span class="verse-num">49:15</span> <span class="verse-body">numquid oblivisci potest mulier infantem suum ut non misereatur filio uteri sui et si illa oblita fuerit ego tamen non obliviscar tui</span></p>
<p id="isaiah-49-16"><span class="verse-num">49:16</span> <span class="verse-body">ecce in manibus meis descripsi te muri tui coram oculis meis semper</span></p>
<p id="isaiah-49-17"><span class="verse-num">49:17</span> <span class="verse-body">venerunt structores tui destruentes te et dissipantes a te exibunt</span></p>
<p id="isaiah-49-18"><span class="verse-num">49:18</span> <span class="verse-body">leva in circuitu oculos tuos et vide omnes isti congregati sunt venerunt tibi vivo ego dicit Dominus quia omnibus his velut ornamento vestieris et circumdabis tibi eos quasi sponsa</span></p>
<p id="isaiah-49-19"><span class="verse-num">49:19</span> <span class="verse-body">quia deserta tua et solitudines tuae et terra ruinae tuae nunc angusta erunt prae habitatoribus et longe fugabuntur qui absorbebant te</span></p>
<p id="isaiah-49-20"><span class="verse-num">49:20</span> <span class="verse-body">adhuc dicent in auribus tuis filii sterilitatis tuae angustus mihi est locus fac spatium mihi ut habitem</span></p>
<p id="isaiah-49-21"><span class="verse-num">49:21</span> <span class="verse-body">et dices in corde tuo quis genuit mihi istos ego sterilis et non pariens transmigrata et captiva et istos quis enutrivit ego destituta et sola et isti ubi hic erant</span></p>
<p id="isaiah-49-22"><span class="verse-num">49:22</span> <span class="verse-body">haec dicit Dominus Deus ecce levo ad gentes manum meam et ad populos exaltabo signum meum et adferent filios tuos in ulnis et filias tuas super umeros portabunt</span></p>
<p id="isaiah-49-23"><span class="verse-num">49:23</span> <span class="verse-body">et erunt reges nutricii tui et reginae nutrices tuae vultu in terra dimisso adorabunt te et pulverem pedum tuorum lingent et scies quia ego Dominus super quo non confundentur qui expectant eum</span></p>
<p id="isaiah-49-24"><span class="verse-num">49:24</span> <span class="verse-body">numquid tolletur a forte praeda aut quod captum fuerit a robusto salvum esse poterit</span></p>
<p id="isaiah-49-25"><span class="verse-num">49:25</span> <span class="verse-body">quia haec dicit Dominus equidem et captivitas a forte tolletur et quod ablatum fuerit a robusto salvabitur eos vero qui iudicaverunt te ego iudicabo et filios tuos ego salvabo</span></p>
<p id="isaiah-49-26"><span class="verse-num">49:26</span> <span class="verse-body">et cibabo hostes tuos carnibus suis et quasi musto sanguine suo inebriabuntur et sciet omnis caro quia ego Dominus salvans te et redemptor tuus Fortis Iacob</span></p>
<h2 id="isaiah-ch-50">Chapter 50</h2>
<p class="verses"><a href="#isaiah-50-1">1</a> <a href="#isaiah-50-2">2</a> <a href="#isaiah-50-3">3</a> <a href="#isaiah-50-4">4</a> <a href="#isaiah-50-5">5</a> <a href="#isaiah-50-6">6</a> <a href="#isaiah-50-7">7</a> <a href="#isaiah-50-8">8</a> <a href="#isaiah-50-9">9</a> <a href="#isaiah-50-10">10</a> <a href="#isaiah-50-11">11</a></p>
<p id="isaiah-50-1"><span class="verse-num">50:1</span> <span class="verse-body">haec dicit Dominus quis est hic liber repudii matris vestrae quo dimisi eam aut quis est creditor meus cui vendidi vos ecce in iniquitatibus vestris venditi estis et in sceleribus vestris dimisi matrem vestram</span></p>
<p id="isaiah-50-2"><span class="verse-num">50:2</span> <span class="verse-body">quia veni et non erat vir vocavi et non erat qui audiret numquid adbreviata et parvula facta est manus mea ut non possim redimere aut non est in me virtus ad liberandum ecce in increpatione mea desertum faciam mare ponam flumina in siccum conputrescent pisces sine aqua et morientur in siti</span></p>
<p id="isaiah-50-3"><span class="verse-num">50:3</span> <span class="verse-body">induam caelos tenebris et saccum ponam operimentum eorum</span></p>
<p id="isaiah-50-4"><span class="verse-num">50:4</span> <span class="verse-body">Dominus dedit mihi linguam eruditam ut sciam sustentare eum qui lassus est verbo erigit mane mane erigit mihi aurem ut audiam quasi magistrum</span></p>
<p id="isaiah-50-5"><span class="verse-num">50:5</span> <span class="verse-body">Dominus Deus aperuit mihi aurem ego autem non contradico retrorsum non abii</span></p>
<p id="isaiah-50-6"><span class="verse-num">50:6</span> <span class="verse-body">corpus meum dedi percutientibus et genas meas vellentibus faciem meam non averti ab increpantibus et conspuentibus</span></p>
<p id="isaiah-50-7"><span class="verse-num">50:7</span> <span class="verse-body">Dominus Deus auxiliator meus ideo non sum confusus ideo posui faciem meam ut petram durissimam et scio quoniam non confundar</span></p>
<p id="isaiah-50-8"><span class="verse-num">50:8</span> <span class="verse-body">iuxta est qui iustificat me quis contradicet mihi stemus simul quis est adversarius meus accedat ad me</span></p>
<p id="isaiah-50-9"><span class="verse-num">50:9</span> <span class="verse-body">ecce Dominus Deus auxiliator meus quis est qui condemnet me ecce omnes quasi vestimentum conterentur tinea comedet eos</span></p>
<p id="isaiah-50-10"><span class="verse-num">50:10</span> <span class="verse-body">quis ex vobis timens Dominum audiens vocem servi sui qui ambulavit in tenebris et non est lumen ei speret in nomine Domini et innitatur super Deum suum</span></p>
<p id="isaiah-50-11"><span class="verse-num">50:11</span> <span class="verse-body">ecce omnes vos accendentes ignem accincti flammis ambulate in lumine ignis vestri et in flammis quas succendistis de manu mea factum est hoc vobis in doloribus dormietis</span></p>
<h2 id="isaiah-ch-51">Chapter 51</h2>
<p class="verses"><a href="#isaiah-51-1">1</a> <a href="#isaiah-51-2">2</a> <a href="#isaiah-51-3">3</a> <a href="#isaiah-51-4">4</a> <a href="#isaiah-51-5">5</a> <a href="#isaiah-51-6">6</a> <a href="#isaiah-51-7">7</a> <a href="#isaiah-51-8">8</a> <a href="#isaiah-51-9">9</a> <a href="#isaiah-51-10">10</a> <a href="#isaiah-51-11">11</a> <a href="#isaiah-51-12">12</a> <a href="#isaiah-51-13">13</a> <a href="#isaiah-51-14">14</a> <a href="#isaiah-51-15">15</a> <a href="#isaiah-51-16">16</a> <a href="#isaiah-51-17">17</a> <a href="#isaiah-51-18">18</a> <a href="#isaiah-51-19">19</a> <a href="#isaiah-51-20">20</a> <a href="#isaiah-51-21">21</a> <a href="#isaiah-51-22">22</a> <a href="#isaiah-51-23">23</a></p>
<p id="isaiah-51-1"><span class="verse-num">51:1</span> <span class="verse-body">audite me qui sequimini quod iustum est et quaeritis Dominum adtendite ad petram unde excisi estis et ad cavernam laci de qua praecisi estis</span></p>
<p id="isaiah-51-2"><span class="verse-num">51:2</span> <span class="verse-body">adtendite ad Abraham patrem vestrum et ad Sarram quae peperit vos quia unum vocavi eum et benedixi ei et multiplicavi eum</span></p>
<p id="isaiah-51-3"><span class="verse-num">51:3</span> <span class="verse-body">consolabitur ergo Dominus et Sion consolabitur omnes ruinas eius et ponet desertum eius quasi delicias et solitudinem eius quasi hortum Domini gaudium et laetitia invenietur in ea gratiarum actio et vox laudis</span></p>
<p id="isaiah-51-4"><span class="verse-num">51:4</span> <span class="verse-body">adtendite ad me populus meus et tribus mea me audite quia lex a me exiet et iudicium meum in lucem populorum requiescet</span></p>
<p id="isaiah-51-5"><span class="verse-num">51:5</span> <span class="verse-body">prope est iustus meus egressus est salvator meus et brachia mea populos iudicabunt me insulae expectabunt et brachium meum sustinebunt</span></p>
<p id="isaiah-51-6"><span class="verse-num">51:6</span> <span class="verse-body">levate in caelum oculos vestros et videte sub terra deorsum quia caeli sicut fumus liquescent et terra sicut vestimentum adteretur et habitatores eius sicut haec interibunt salus autem mea in sempiternum erit et iustitia mea non deficiet</span></p>
<p id="isaiah-51-7"><span class="verse-num">51:7</span> <span class="verse-body">audite me qui scitis iustum populus lex mea in corde eorum nolite timere obprobrium hominum et blasphemias eorum ne metuatis</span></p>
<p id="isaiah-51-8"><span class="verse-num">51:8</span> <span class="verse-body">sicut enim vestimentum sic comedet eos vermis et sicut lanam sic devorabit eos tinea salus autem mea in sempiternum erit et iustitia mea in generationes generationum</span></p>
<p id="isaiah-51-9"><span class="verse-num">51:9</span> <span class="verse-body">consurge consurge induere fortitudinem brachium Domini consurge sicut in diebus antiquis in generationibus saeculorum numquid non tu percussisti superbum vulnerasti draconem</span></p>
<p id="isaiah-51-10"><span class="verse-num">51:10</span> <span class="verse-body">numquid non tu siccasti mare aquam abyssi vehementis qui posuisti profundum maris viam ut transirent liberati</span></p>
<p id="isaiah-51-11"><span class="verse-num">51:11</span> <span class="verse-body">et nunc qui redempti sunt a Domino revertentur et venient in Sion laudantes et laetitia sempiterna super capita eorum gaudium et laetitiam tenebunt fugiet dolor et gemitus</span></p>
<p id="isaiah-51-12"><span class="verse-num">51:12</span> <span class="verse-body">ego ego ipse consolabor vos quis tu ut timeres ab homine mortali et a filio hominis qui quasi faenum ita arescet</span></p>
<p id="isaiah-51-13"><span class="verse-num">51:13</span> <span class="verse-body">et oblitus es Domini factoris tui qui tetendit caelos et fundavit terram et formidasti iugiter tota die a facie furoris eius qui te tribulabat et paraverat ad perdendum ubi nunc est furor tribulantis</span></p>
<p id="isaiah-51-14"><span class="verse-num">51:14</span> <span class="verse-body">cito veniet gradiens ad aperiendum et non interficiet usque ad internicionem nec deficiet panis eius</span></p>
<p id="isaiah-51-15"><span class="verse-num">51:15</span> <span class="verse-body">ego autem sum Dominus Deus tuus qui conturbo mare et intumescunt fluctus eius Dominus exercituum nomen meum</span></p>
<p id="isaiah-51-16"><span class="verse-num">51:16</span> <span class="verse-body">posui verba mea in ore tuo et in umbra manus meae protexi te ut plantes caelos et fundes terram et dicas ad Sion populus meus es tu</span></p>
<p id="isaiah-51-17"><span class="verse-num">51:17</span> <span class="verse-body">elevare elevare consurge Hierusalem quae bibisti de manu Domini calicem irae eius usque ad fundum calicis soporis bibisti et epotasti usque ad feces</span></p>
<p id="isaiah-51-18"><span class="verse-num">51:18</span> <span class="verse-body">non est qui sustentet eam ex omnibus filiis quos genuit et non est qui adprehendat manum eius ex omnibus filiis quos enutrivit</span></p>
<p id="isaiah-51-19"><span class="verse-num">51:19</span> <span class="verse-body">duo sunt quae occurrerunt tibi quis contristabitur super te vastitas et contritio et fames et gladius quis consolabitur te</span></p>
<p id="isaiah-51-20"><span class="verse-num">51:20</span> <span class="verse-body">filii tui proiecti sunt dormierunt in capite omnium viarum sicut bestia inlaqueata pleni indignatione Domini increpatione Dei tui</span></p>
<p id="isaiah-51-21"><span class="verse-num">51:21</span> <span class="verse-body">idcirco audi hoc paupercula et ebria non a vino</span></p>
<p id="isaiah-51-22"><span class="verse-num">51:22</span> <span class="verse-body">haec dicit Dominator tuus Dominus et Deus tuus qui pugnavit pro populo suo ecce tuli de manu tua calicem soporis fundum calicis indignationis meae non adicies ut bibas illud ultra</span></p>
<p id="isaiah-51-23"><span class="verse-num">51:23</span> <span class="verse-body">et ponam illud in manu eorum qui te humiliaverunt et dixerunt animae tuae incurvare ut transeamus et posuisti ut terram corpus tuum et quasi viam transeuntibus</span></p>
<h2 id="isaiah-ch-52">Chapter 52</h2>
<p class="verses"><a href="#isaiah-52-1">1</a> <a href="#isaiah-52-2">2</a> <a href="#isaiah-52-3">3</a> <a href="#isaiah-52-4">4</a> <a href="#isaiah-52-5">5</a> <a href="#isaiah-52-6">6</a> <a href="#isaiah-52-7">7</a> <a href="#isaiah-52-8">8</a> <a href="#isaiah-52-9">9</a> <a href="#isaiah-52-10">10</a> <a href="#isaiah-52-11">11</a> <a href="#isaiah-52-12">12</a> <a href="#isaiah-52-13">13</a> <a href="#isaiah-52-14">14</a> <a href="#isaiah-52-15">15</a></p>
<p id="isaiah-52-1"><span class="verse-num">52:1</span> <span class="verse-body">consurge consurge induere fortitudine tua Sion induere vestimentis gloriae tuae Hierusalem civitas sancti quia non adiciet ultra ut pertranseat per te incircumcisus et inmundus</span></p>
<p id="isaiah-52-2"><span class="verse-num">52:2</span> <span class="verse-body">excutere de pulvere consurge sede Hierusalem solve vincula colli tui captiva filia Sion</span></p>
<p id="isaiah-52-3"><span class="verse-num">52:3</span> <span class="verse-body">quia haec dicit Dominus gratis venundati estis et sine argento redimemini</span></p>
<p id="isaiah-52-4"><span class="verse-num">52:4</span> <span class="verse-body">quia haec dicit Dominus Deus in Aegyptum descendit populus meus in principio ut colonus esset ibi et Assur absque ulla causa calumniatus est eum</span></p>
<p id="isaiah-52-5"><span class="verse-num">52:5</span> <span class="verse-body">et nunc quid mihi est hic dicit Dominus quoniam ablatus est populus meus gratis dominatores eius inique agunt dicit Dominus et iugiter tota die nomen meum blasphematur</span></p>
<p id="isaiah-52-6"><span class="verse-num">52:6</span> <span class="verse-body">propter hoc sciet populus meus nomen meum in die illa quia ego ipse qui loquebar ecce adsum</span></p>
<p id="isaiah-52-7"><span class="verse-num">52:7</span> <span class="verse-body">quam pulchri super montes pedes adnuntiantis et praedicantis pacem adnuntiantis bonum praedicantis salutem dicentis Sion regnavit Deus tuus</span></p>
<p id="isaiah-52-8"><span class="verse-num">52:8</span> <span class="verse-body">vox speculatorum tuorum levaverunt vocem simul laudabunt quia oculum ad oculum videbunt cum converterit Dominus Sion</span></p>
<p id="isaiah-52-9"><span class="verse-num">52:9</span> <span class="verse-body">gaudete et laudate simul deserta Hierusalem quia consolatus est Dominus populum suum redemit Hierusalem</span></p>
<p id="isaiah-52-10"><span class="verse-num">52:10</span> <span class="verse-body">paravit Dominus brachium sanctum suum in oculis omnium gentium et videbunt omnes fines terrae salutare Dei nostri</span></p>
<p id="isaiah-52-11"><span class="verse-num">52:11</span> <span class="verse-body">recedite recedite exite inde pollutum nolite tangere exite de medio eius mundamini qui fertis vasa Domini</span></p>
<p id="isaiah-52-12"><span class="verse-num">52:12</span> <span class="verse-body">quoniam non in tumultu exibitis nec in fuga properabitis praecedet enim vos Dominus et congregabit vos Deus Israhel</span></p>
<p id="isaiah-52-13"><span class="verse-num">52:13</span> <span class="verse-body">ecce intelleget servus meus exaltabitur et elevabitur et sublimis erit valde</span></p>
<p id="isaiah-52-14"><span class="verse-num">52:14</span> <span class="verse-body">sicut obstipuerunt super te multi sic inglorius erit inter viros aspectus eius et forma eius inter filios hominum</span></p>
<p id="isaiah-52-15"><span class="verse-num">52:15</span> <span class="verse-body">iste asperget gentes multas super ipsum continebunt reges os suum quia quibus non est narratum de eo viderunt et qui non audierunt contemplati sunt</span></p>
<h2 id="isaiah-ch-53">Chapter 53</h2>
<p class="verses"><a href="#isaiah-53-1">1</a> <a href="#isaiah-53-2">2</a> <a href="#isaiah-53-3">3</a> <a href="#isaiah-53-4">4</a> <a href="#isaiah-53-5">5</a> <a href="#isaiah-53-6">6</a> <a href="#isaiah-53-7">7</a> <a href="#isaiah-53-8">8</a> <a href="#isaiah-53-9">9</a> <a href="#isaiah-53-10">10</a> <a href="#isaiah-53-11">11</a> <a href="#isaiah-53-12">12</a></p>
<p id="isaiah-53-1"><span class="verse-num">53:1</span> <span class="verse-body">quis credidit auditui nostro et brachium Domini cui revelatum est</span></p>
<p id="isaiah-53-2"><span class="verse-num">53:2</span> <span class="verse-body">et ascendet sicut virgultum coram eo et sicut radix de terra sitienti non est species ei neque decor et vidimus eum et non erat aspectus et desideravimus eum</span></p>
<p id="isaiah-53-3"><span class="verse-num">53:3</span> <span class="verse-body">despectum et novissimum virorum virum dolorum et scientem infirmitatem et quasi absconditus vultus eius et despectus unde nec reputavimus eum</span></p>
<p id="isaiah-53-4"><span class="verse-num">53:4</span> <span class="verse-body">vere languores nostros ipse tulit et dolores nostros ipse portavit et nos putavimus eum quasi leprosum et percussum a Deo et humiliatum</span></p>
<p id="isaiah-53-5"><span class="verse-num">53:5</span> <span class="verse-body">ipse autem vulneratus est propter iniquitates nostras adtritus est propter scelera nostra disciplina pacis nostrae super eum et livore eius sanati sumus</span></p>
<p id="isaiah-53-6"><span class="verse-num">53:6</span> <span class="verse-body">omnes nos quasi oves erravimus unusquisque in viam suam declinavit et Dominus posuit in eo iniquitatem omnium nostrum</span></p>
<p id="isaiah-53-7"><span class="verse-num">53:7</span> <span class="verse-body">oblatus est quia ipse voluit et non aperuit os suum sicut ovis ad occisionem ducetur et quasi agnus coram tondente obmutescet et non aperiet os suum</span></p>
<p id="isaiah-53-8"><span class="verse-num">53:8</span> <span class="verse-body">de angustia et de iudicio sublatus est generationem eius quis enarrabit quia abscisus est de terra viventium propter scelus populi mei percussit eum</span></p>
<p id="isaiah-53-9"><span class="verse-num">53:9</span> <span class="verse-body">et dabit impios pro sepultura et divitem pro morte sua eo quod iniquitatem non fecerit neque dolus fuerit in ore eius</span></p>
<p id="isaiah-53-10"><span class="verse-num">53:10</span> <span class="verse-body">et Dominus voluit conterere eum in infirmitate si posuerit pro peccato animam suam videbit semen longevum et voluntas Domini in manu eius dirigetur</span></p>
<p id="isaiah-53-11"><span class="verse-num">53:11</span> <span class="verse-body">pro eo quod laboravit anima eius videbit et saturabitur in scientia sua iustificabit ipse iustus servus meus multos et iniquitates eorum ipse portabit</span></p>
<p id="isaiah-53-12"><span class="verse-num">53:12</span> <span class="verse-body">ideo dispertiam ei plurimos et fortium dividet spolia pro eo quod tradidit in morte animam suam et cum sceleratis reputatus est et ipse peccatum multorum tulit et pro transgressoribus rogavit</span></p>
<h2 id="isaiah-ch-54">Chapter 54</h2>
<p class="verses"><a href="#isaiah-54-1">1</a> <a href="#isaiah-54-2">2</a> <a href="#isaiah-54-3">3</a> <a href="#isaiah-54-4">4</a> <a href="#isaiah-54-5">5</a> <a href="#isaiah-54-6">6</a> <a href="#isaiah-54-7">7</a> <a href="#isaiah-54-8">8</a> <a href="#isaiah-54-9">9</a> <a href="#isaiah-54-10">10</a> <a href="#isaiah-54-11">11</a> <a href="#isaiah-54-12">12</a> <a href="#isaiah-54-13">13</a> <a href="#isaiah-54-14">14</a> <a href="#isaiah-54-15">15</a> <a href="#isaiah-54-16">16</a> <a href="#isaiah-54-17">17</a></p>
<p id="isaiah-54-1"><span class="verse-num">54:1</span> <span class="verse-body">lauda sterilis quae non paris decanta laudem et hinni quae non pariebas quoniam multi filii desertae magis quam eius quae habebat virum dicit Dominus</span></p>
<p id="isaiah-54-2"><span class="verse-num">54:2</span> <span class="verse-body">dilata locum tentorii tui et pelles tabernaculorum tuorum extende ne parcas longos fac funiculos tuos et clavos tuos consolida</span></p>
<p id="isaiah-54-3"><span class="verse-num">54:3</span> <span class="verse-body">ad dexteram enim et ad levam penetrabis et semen tuum gentes hereditabit et civitates desertas inhabitabit</span></p>
<p id="isaiah-54-4"><span class="verse-num">54:4</span> <span class="verse-body">noli timere quia non confunderis neque erubescas non enim te pudebit quia confusionis adulescentiae tuae oblivisceris et obprobrii viduitatis tuae non recordaberis amplius</span></p>
<p id="isaiah-54-5"><span class="verse-num">54:5</span> <span class="verse-body">quia dominabitur tui qui fecit te Dominus exercituum nomen eius et redemptor tuus Sanctus Israhel Deus omnis terrae vocabitur</span></p>
<p id="isaiah-54-6"><span class="verse-num">54:6</span> <span class="verse-body">quia ut mulierem derelictam et maerentem spiritu vocavit te Dominus et uxorem ab adulescentia abiectam dixit Deus tuus</span></p>
<p id="isaiah-54-7"><span class="verse-num">54:7</span> <span class="verse-body">ad punctum in modico dereliqui te et in miserationibus magnis congregabo te</span></p>
<p id="isaiah-54-8"><span class="verse-num">54:8</span> <span class="verse-body">in momento indignationis abscondi faciem meam parumper a te et in misericordia sempiterna misertus sum tui dixit redemptor tuus Dominus</span></p>
<p id="isaiah-54-9"><span class="verse-num">54:9</span> <span class="verse-body">sicut in diebus Noe istud mihi est cui iuravi ne inducerem aquas Noe ultra super terram sic iuravi ut non irascar tibi et non increpem te</span></p>
<p id="isaiah-54-10"><span class="verse-num">54:10</span> <span class="verse-body">montes enim commovebuntur et colles contremescent misericordia autem mea non recedet et foedus pacis meae non movebitur dixit miserator tuus Dominus</span></p>
<p id="isaiah-54-11"><span class="verse-num">54:11</span> <span class="verse-body">paupercula tempestate convulsa absque ulla consolatione ecce ego sternam per ordinem lapides tuos et fundabo te in sapphyris</span></p>
<p id="isaiah-54-12"><span class="verse-num">54:12</span> <span class="verse-body">et ponam iaspidem propugnacula tua et portas tuas in lapides sculptos et omnes terminos tuos in lapides desiderabiles</span></p>
<p id="isaiah-54-13"><span class="verse-num">54:13</span> <span class="verse-body">universos filios tuos doctos a Domino et multitudinem pacis filiis tuis</span></p>
<p id="isaiah-54-14"><span class="verse-num">54:14</span> <span class="verse-body">et in iustitia fundaberis recede procul a calumnia quia non timebis et a pavore quia non adpropinquabit tibi</span></p>
<p id="isaiah-54-15"><span class="verse-num">54:15</span> <span class="verse-body">ecce accola veniet qui non erat mecum advena quondam tuus adiungetur tibi</span></p>
<p id="isaiah-54-16"><span class="verse-num">54:16</span> <span class="verse-body">ecce ego creavi fabrum sufflantem in igne prunas et proferentem vas in opus suum et ego creavi interfectorem ad disperdendum</span></p>
<p id="isaiah-54-17"><span class="verse-num">54:17</span> <span class="verse-body">omne vas quod fictum est contra te non dirigetur et omnem linguam resistentem tibi in iudicio iudicabis haec hereditas servorum Domini et iustitia eorum apud me dicit Dominus</span></p>
<h2 id="isaiah-ch-55">Chapter 55</h2>
<p class="verses"><a href="#isaiah-55-1">1</a> <a href="#isaiah-55-2">2</a> <a href="#isaiah-55-3">3</a> <a href="#isaiah-55-4">4</a> <a href="#isaiah-55-5">5</a> <a href="#isaiah-55-6">6</a> <a href="#isaiah-55-7">7</a> <a href="#isaiah-55-8">8</a> <a href="#isaiah-55-9">9</a> <a href="#isaiah-55-10">10</a> <a href="#isaiah-55-11">11</a> <a href="#isaiah-55-12">12</a> <a href="#isaiah-55-13">13</a></p>
<p id="isaiah-55-1"><span class="verse-num">55:1</span> <span class="verse-body">o omnes sitientes venite ad aquas et qui non habetis argentum properate emite et comedite venite emite absque argento et absque ulla commutatione vinum et lac</span></p>
<p id="isaiah-55-2"><span class="verse-num">55:2</span> <span class="verse-body">quare adpenditis argentum non in panibus et laborem vestrum non in saturitate audite audientes me et comedite bonum et delectabitur in crassitudine anima vestra</span></p>
<p id="isaiah-55-3"><span class="verse-num">55:3</span> <span class="verse-body">inclinate aurem vestram et venite ad me audite et vivet anima vestra et feriam vobis pactum sempiternum misericordias David fideles</span></p>
<p id="isaiah-55-4"><span class="verse-num">55:4</span> <span class="verse-body">ecce testem populis dedi eum ducem ac praeceptorem gentibus</span></p>
<p id="isaiah-55-5"><span class="verse-num">55:5</span> <span class="verse-body">ecce gentem quam nesciebas vocabis et gentes quae non cognoverunt te ad te current propter Dominum Deum tuum et Sanctum Israhel quia glorificavit te</span></p>
<p id="isaiah-55-6"><span class="verse-num">55:6</span> <span class="verse-body">quaerite Dominum dum inveniri potest invocate eum dum prope est</span></p>
<p id="isaiah-55-7"><span class="verse-num">55:7</span> <span class="verse-body">derelinquat impius viam suam et vir iniquus cogitationes suas et revertatur ad Dominum et miserebitur eius et ad Deum nostrum quoniam multus est ad ignoscendum</span></p>
<p id="isaiah-55-8"><span class="verse-num">55:8</span> <span class="verse-body">non enim cogitationes meae cogitationes vestrae neque viae vestrae viae meae dicit Dominus</span></p>
<p id="isaiah-55-9"><span class="verse-num">55:9</span> <span class="verse-body">quia sicut exaltantur caeli a terra sic exaltatae sunt viae meae a viis vestris et cogitationes meae a cogitationibus vestris</span></p>
<p id="isaiah-55-10"><span class="verse-num">55:10</span> <span class="verse-body">et quomodo descendit imber et nix de caelo et illuc ultra non revertitur sed inebriat terram et infundit eam et germinare eam facit et dat semen serenti et panem comedenti</span></p>
<p id="isaiah-55-11"><span class="verse-num">55:11</span> <span class="verse-body">sic erit verbum meum quod egredietur de ore meo non revertetur ad me vacuum sed faciet quaecumque volui et prosperabitur in his ad quae misi illud</span></p>
<p id="isaiah-55-12"><span class="verse-num">55:12</span> <span class="verse-body">quia in laetitia egrediemini et in pace deducemini montes et colles cantabunt coram vobis laudem et omnia ligna regionis plaudent manu</span></p>
<p id="isaiah-55-13"><span class="verse-num">55:13</span> <span class="verse-body">pro saliunca ascendet abies et pro urtica crescet myrtus et erit Dominus nominatus in signum aeternum quod non auferetur</span></p>
<h2 id="isaiah-ch-56">Chapter 56</h2>
<p class="verses"><a href="#isaiah-56-1">1</a> <a href="#isaiah-56-2">2</a> <a href="#isaiah-56-3">3</a> <a href="#isaiah-56-4">4</a> <a href="#isaiah-56-5">5</a> <a href="#isaiah-56-6">6</a> <a href="#isaiah-56-7">7</a> <a href="#isaiah-56-8">8</a> <a href="#isaiah-56-9">9</a> <a href="#isaiah-56-10">10</a> <a href="#isaiah-56-11">11</a> <a href="#isaiah-56-12">12</a></p>
<p id="isaiah-56-1"><span class="verse-num">56:1</span> <span class="verse-body">haec dicit Dominus custodite iudicium et facite iustitiam quia iuxta est salus mea ut veniat et iustitia mea ut reveletur</span></p>
<p id="isaiah-56-2"><span class="verse-num">56:2</span> <span class="verse-body">beatus vir qui facit hoc et filius hominis qui adprehendit istud custodiens sabbatum ne polluat illud custodiens manus suas ne faciat omne malum</span></p>
<p id="isaiah-56-3"><span class="verse-num">56:3</span> <span class="verse-body">et non dicat filius advenae qui adheret Domino dicens separatione dividet me Dominus a populo suo et non dicat eunuchus ecce ego lignum aridum</span></p>
<p id="isaiah-56-4"><span class="verse-num">56:4</span> <span class="verse-body">quia haec dicit Dominus eunuchis qui custodierint sabbata mea et elegerint quae volui et tenuerint foedus meum</span></p>
<p id="isaiah-56-5"><span class="verse-num">56:5</span> <span class="verse-body">dabo eis in domo mea et in muris meis locum et nomen melius a filiis et filiabus nomen sempiternum dabo eis quod non peribit</span></p>
<p id="isaiah-56-6"><span class="verse-num">56:6</span> <span class="verse-body">et filios advenae qui adherent Domino ut colant eum et diligant nomen eius ut sint ei in servos omnem custodientem sabbatum ne polluat illud et tenentem foedus meum</span></p>
<p id="isaiah-56-7"><span class="verse-num">56:7</span> <span class="verse-body">adducam eos in montem sanctum meum et laetificabo eos in domo orationis meae holocausta eorum et victimae eorum placebunt mihi super altari meo quia domus mea domus orationis vocabitur cunctis populis</span></p>
<p id="isaiah-56-8"><span class="verse-num">56:8</span> <span class="verse-body">ait Dominus Deus qui congregat dispersos Israhel adhuc congregabo ad eum congregatos eius</span></p>
<p id="isaiah-56-9"><span class="verse-num">56:9</span> <span class="verse-body">omnes bestiae agri venite ad devorandum universae bestiae saltus</span></p>
<p id="isaiah-56-10"><span class="verse-num">56:10</span> <span class="verse-body">speculatores eius caeci omnes nescierunt universi canes muti non valentes latrare videntes vana dormientes et amantes somnia</span></p>
<p id="isaiah-56-11"><span class="verse-num">56:11</span> <span class="verse-body">et canes inpudentissimi nescierunt saturitatem ipsi pastores ignoraverunt intellegentiam omnes in viam suam declinaverunt unusquisque ad avaritiam suam a summo usque ad novissimum</span></p>
<p id="isaiah-56-12"><span class="verse-num">56:12</span> <span class="verse-body">venite sumamus vinum et impleamur ebrietate et erit sicut hodie sic et cras et multo amplius</span></p>
<h2 id="isaiah-ch-57">Chapter 57</h2>
<p class="verses"><a href="#isaiah-57-1">1</a> <a href="#isaiah-57-2">2</a> <a href="#isaiah-57-3">3</a> <a href="#isaiah-57-4">4</a> <a href="#isaiah-57-5">5</a> <a href="#isaiah-57-6">6</a> <a href="#isaiah-57-7">7</a> <a href="#isaiah-57-8">8</a> <a href="#isaiah-57-9">9</a> <a href="#isaiah-57-10">10</a> <a href="#isaiah-57-11">11</a> <a href="#isaiah-57-12">12</a> <a href="#isaiah-57-13">13</a> <a href="#isaiah-57-14">14</a> <a href="#isaiah-57-15">15</a> <a href="#isaiah-57-16">16</a> <a href="#isaiah-57-17">17</a> <a href="#isaiah-57-18">18</a> <a href="#isaiah-57-19">19</a> <a href="#isaiah-57-20">20</a> <a href="#isaiah-57-21">21</a></p>
<p id="isaiah-57-1"><span class="verse-num">57:1</span> <span class="verse-body">iustus perit et nemo est qui recogitet in corde suo et viri misericordiae colliguntur quia non est qui intellegat a facie enim malitiae collectus est iustus</span></p>
<p id="isaiah-57-2"><span class="verse-num">57:2</span> <span class="verse-body">veniat pax requiescat in cubili suo qui ambulavit in directione sua</span></p>
<p id="isaiah-57-3"><span class="verse-num">57:3</span> <span class="verse-body">vos autem accedite huc filii auguratricis semen adulteri et fornicariae</span></p>
<p id="isaiah-57-4"><span class="verse-num">57:4</span> <span class="verse-body">super quem lusistis super quem dilatastis os et eiecistis linguam numquid non vos filii scelesti semen mendax</span></p>
<p id="isaiah-57-5"><span class="verse-num">57:5</span> <span class="verse-body">qui consolamini in diis subter omne lignum frondosum immolantes parvulos in torrentibus subter inminentes petras</span></p>
<p id="isaiah-57-6"><span class="verse-num">57:6</span> <span class="verse-body">in partibus torrentis pars tua haec est sors tua et ipsis effudisti libamen obtulisti sacrificium numquid super his non indignabor</span></p>
<p id="isaiah-57-7"><span class="verse-num">57:7</span> <span class="verse-body">super montem excelsum et sublimem posuisti cubile tuum et illuc ascendisti ut immolares hostias</span></p>
<p id="isaiah-57-8"><span class="verse-num">57:8</span> <span class="verse-body">et post ostium et retro postem posuisti memoriale tuum quia iuxta me discoperuisti et suscepisti adulterum dilatasti cubile tuum et pepigisti cum eis dilexisti stratum eorum manu aperta</span></p>
<p id="isaiah-57-9"><span class="verse-num">57:9</span> <span class="verse-body">et ornasti te regi unguento et multiplicasti pigmenta tua misisti legatos tuos procul et humiliata es usque ad inferos</span></p>
<p id="isaiah-57-10"><span class="verse-num">57:10</span> <span class="verse-body">in multitudine viae tuae laborasti non dixisti quiescam vitam manus tuae invenisti propterea non rogasti</span></p>
<p id="isaiah-57-11"><span class="verse-num">57:11</span> <span class="verse-body">pro quo sollicita timuisti quia mentita es et mei non es recordata neque cogitasti in corde tuo quia ego tacens et quasi non videns et mei oblita es</span></p>
<p id="isaiah-57-12"><span class="verse-num">57:12</span> <span class="verse-body">ego adnuntiabo iustitiam tuam et opera tua non proderunt tibi</span></p>
<p id="isaiah-57-13"><span class="verse-num">57:13</span> <span class="verse-body">cum clamaveris liberent te congregati tui et omnes eos auferet ventus tollet aura qui autem fiduciam habet mei hereditabit terram et possidebit montem sanctum meum</span></p>
<p id="isaiah-57-14"><span class="verse-num">57:14</span> <span class="verse-body">et dicam viam facite praebete iter declinate de semita auferte offendicula de via populi mei</span></p>
<p id="isaiah-57-15"><span class="verse-num">57:15</span> <span class="verse-body">quia haec dicit Excelsus et Sublimis habitans aeternitatem et sanctum nomen eius in excelso et in sancto habitans et cum contrito et humili spiritu ut vivificet spiritum humilium et vivificet cor contritorum</span></p>
<p id="isaiah-57-16"><span class="verse-num">57:16</span> <span class="verse-body">non enim in sempiternum litigabo neque usque ad finem irascar quia spiritus a facie mea egredietur et flatus ego faciam</span></p>
<p id="isaiah-57-17"><span class="verse-num">57:17</span> <span class="verse-body">propter iniquitatem avaritiae eius iratus sum et percussi eum abscondi et indignatus sum et abiit vagus in via cordis sui</span></p>
<p id="isaiah-57-18"><span class="verse-num">57:18</span> <span class="verse-body">vias eius vidi et dimisi eum et reduxi eum et reddidi consolationes ipsi et lugentibus eius</span></p>
<p id="isaiah-57-19"><span class="verse-num">57:19</span> <span class="verse-body">creavi fructum labiorum pacem pacem ei qui longe est et qui prope dixit Dominus et sanavi eum</span></p>
<p id="isaiah-57-20"><span class="verse-num">57:20</span> <span class="verse-body">impii autem quasi mare fervens quod quiescere non potest et redundant fluctus eius in conculcationem et lutum</span></p>
<p id="isaiah-57-21"><span class="verse-num">57:21</span> <span class="verse-body">non est pax dixit Deus meus impiis</span></p>
<h2 id="isaiah-ch-58">Chapter 58</h2>
<p class="verses"><a href="#isaiah-58-1">1</a> <a href="#isaiah-58-2">2</a> <a href="#isaiah-58-3">3</a> <a href="#isaiah-58-4">4</a> <a href="#isaiah-58-5">5</a> <a href="#isaiah-58-6">6</a> <a href="#isaiah-58-7">7</a> <a href="#isaiah-58-8">8</a> <a href="#isaiah-58-9">9</a> <a href="#isaiah-58-10">10</a> <a href="#isaiah-58-11">11</a> <a href="#isaiah-58-12">12</a> <a href="#isaiah-58-13">13</a> <a href="#isaiah-58-14">14</a></p>
<p id="isaiah-58-1"><span class="verse-num">58:1</span> <span class="verse-body">clama ne cesses quasi tuba exalta vocem tuam et adnuntia populo meo scelera eorum et domui Iacob peccata eorum</span></p>
<p id="isaiah-58-2"><span class="verse-num">58:2</span> <span class="verse-body">me etenim de die in diem quaerunt et scire vias meas volunt quasi gens quae iustitiam fecerit et quae iudicium Dei sui non reliquerit rogant me iudicia iustitiae adpropinquare Deo volunt</span></p>
<p id="isaiah-58-3"><span class="verse-num">58:3</span> <span class="verse-body">quare ieiunavimus et non aspexisti humiliavimus animam nostram et nescisti ecce in die ieiunii vestri invenitur voluntas et omnes debitores vestros repetitis</span></p>
<p id="isaiah-58-4"><span class="verse-num">58:4</span> <span class="verse-body">ecce ad lites et contentiones ieiunatis et percutitis pugno impie nolite ieiunare sicut usque ad hanc diem ut audiatur in excelso clamor vester</span></p>
<p id="isaiah-58-5"><span class="verse-num">58:5</span> <span class="verse-body">numquid tale est ieiunium quod elegi per diem adfligere hominem animam suam numquid contorquere quasi circulum caput suum et saccum et cinerem sternere numquid istud vocabis ieiunium et diem acceptabilem Domino</span></p>
<p id="isaiah-58-6"><span class="verse-num">58:6</span> <span class="verse-body">nonne hoc est magis ieiunium quod elegi dissolve conligationes impietatis solve fasciculos deprimentes dimitte eos qui confracti sunt liberos et omne onus disrumpe</span></p>
<p id="isaiah-58-7"><span class="verse-num">58:7</span> <span class="verse-body">frange esurienti panem tuum et egenos vagosque induc in domum tuam cum videris nudum operi eum et carnem tuam ne despexeris</span></p>
<p id="isaiah-58-8"><span class="verse-num">58:8</span> <span class="verse-body">tunc erumpet quasi mane lumen tuum et sanitas tua citius orietur et anteibit faciem tuam iustitia tua et gloria Domini colliget te</span></p>
<p id="isaiah-58-9"><span class="verse-num">58:9</span> <span class="verse-body">tunc invocabis et Dominus exaudiet clamabis et dicet ecce adsum si abstuleris de medio tui catenam et desieris digitum extendere et loqui quod non prodest</span></p>
<p id="isaiah-58-10"><span class="verse-num">58:10</span> <span class="verse-body">cum effuderis esurienti animam tuam et animam adflictam repleveris orietur in tenebris lux tua et tenebrae tuae erunt sicut meridies</span></p>
<p id="isaiah-58-11"><span class="verse-num">58:11</span> <span class="verse-body">et requiem tibi dabit Dominus semper et implebit splendoribus animam tuam et ossa tua liberabit et eris quasi hortus inriguus et sicut fons aquarum cuius non deficient aquae</span></p>
<p id="isaiah-58-12"><span class="verse-num">58:12</span> <span class="verse-body">et aedificabuntur in te deserta saeculorum fundamenta generationis et generationis suscitabis et vocaberis aedificator sepium avertens semitas in quietem</span></p>
<p id="isaiah-58-13"><span class="verse-num">58:13</span> <span class="verse-body">si averteris a sabbato pedem tuum facere voluntatem tuam in die sancto meo et vocaveris sabbatum delicatum et sanctum Domini gloriosum et glorificaveris eum dum non facis vias tuas et non invenitur voluntas tua ut loquaris sermonem</span></p>
<p id="isaiah-58-14"><span class="verse-num">58:14</span> <span class="verse-body">tunc delectaberis super Domino et sustollam te super altitudines terrae et cibabo te hereditate Iacob patris tui os enim Domini locutum est</span></p>
<h2 id="isaiah-ch-59">Chapter 59</h2>
<p class="verses"><a href="#isaiah-59-1">1</a> <a href="#isaiah-59-2">2</a> <a href="#isaiah-59-3">3</a> <a href="#isaiah-59-4">4</a> <a href="#isaiah-59-5">5</a> <a href="#isaiah-59-6">6</a> <a href="#isaiah-59-7">7</a> <a href="#isaiah-59-8">8</a> <a href="#isaiah-59-9">9</a> <a href="#isaiah-59-10">10</a> <a href="#isaiah-59-11">11</a> <a href="#isaiah-59-12">12</a> <a href="#isaiah-59-13">13</a> <a href="#isaiah-59-14">14</a> <a href="#isaiah-59-15">15</a> <a href="#isaiah-59-16">16</a> <a href="#isaiah-59-17">17</a> <a href="#isaiah-59-18">18</a> <a href="#isaiah-59-19">19</a> <a href="#isaiah-59-20">20</a> <a href="#isaiah-59-21">21</a></p>
<p id="isaiah-59-1"><span class="verse-num">59:1</span> <span class="verse-body">ecce non est adbreviata manus Domini ut salvare nequeat neque adgravata est auris eius ut non exaudiat</span></p>
<p id="isaiah-59-2"><span class="verse-num">59:2</span> <span class="verse-body">sed iniquitates vestrae diviserunt inter vos et Deum vestrum et peccata vestra absconderunt faciem eius a vobis ne exaudiret</span></p>
<p id="isaiah-59-3"><span class="verse-num">59:3</span> <span class="verse-body">manus enim vestrae pollutae sunt sanguine et digiti vestri iniquitate labia vestra locuta sunt mendacium et lingua vestra iniquitatem fatur</span></p>
<p id="isaiah-59-4"><span class="verse-num">59:4</span> <span class="verse-body">non est qui invocet iustitiam neque est qui iudicet vere sed confidunt in nihili et loquuntur vanitates conceperunt laborem et pepererunt iniquitatem</span></p>
<p id="isaiah-59-5"><span class="verse-num">59:5</span> <span class="verse-body">ova aspidum ruperunt et telas araneae texuerunt qui comederit de ovis eorum morietur et quod confotum est erumpet in regulum</span></p>
<p id="isaiah-59-6"><span class="verse-num">59:6</span> <span class="verse-body">telae eorum non erunt in vestimentum neque operientur operibus suis opera eorum opera inutilia et opus iniquitatis in manibus eorum</span></p>
<p id="isaiah-59-7"><span class="verse-num">59:7</span> <span class="verse-body">pedes eorum ad malum currunt et festinant ut effundant sanguinem innocentem cogitationes eorum cogitationes inutiles vastitas et contritio in viis eorum</span></p>
<p id="isaiah-59-8"><span class="verse-num">59:8</span> <span class="verse-body">viam pacis nescierunt et non est iudicium in gressibus eorum semitae eorum incurvatae sunt eis omnis qui calcat in ea ignorat pacem</span></p>
<p id="isaiah-59-9"><span class="verse-num">59:9</span> <span class="verse-body">propter hoc elongatum est iudicium a nobis et non adprehendet nos iustitia expectavimus lucem et ecce tenebrae splendorem et in tenebris ambulavimus</span></p>
<p id="isaiah-59-10"><span class="verse-num">59:10</span> <span class="verse-body">palpavimus sicut caeci parietem et quasi absque oculis adtrectavimus inpegimus meridie quasi in tenebris in caligosis quasi mortui</span></p>
<p id="isaiah-59-11"><span class="verse-num">59:11</span> <span class="verse-body">rugiemus quasi ursi omnes et quasi columbae meditantes gememus expectavimus iudicium et non est salutem et elongata est a nobis</span></p>
<p id="isaiah-59-12"><span class="verse-num">59:12</span> <span class="verse-body">multiplicatae sunt enim iniquitates nostrae coram te et peccata nostra responderunt nobis quia scelera nostra nobiscum et iniquitates nostras cognovimus</span></p>
<p id="isaiah-59-13"><span class="verse-num">59:13</span> <span class="verse-body">peccare et mentiri contra Dominum et aversi sumus ne iremus post tergum Dei nostri ut loqueremur calumniam et transgressionem concepimus et locuti sumus de corde verba mendacii</span></p>
<p id="isaiah-59-14"><span class="verse-num">59:14</span> <span class="verse-body">et conversum est retrorsum iudicium et iustitia longe stetit quia corruit in platea veritas et aequitas non potuit ingredi</span></p>
<p id="isaiah-59-15"><span class="verse-num">59:15</span> <span class="verse-body">et facta est veritas in oblivione et qui recessit a malo praedae patuit et vidit Dominus et malum apparuit in oculis eius quia non est iudicium</span></p>
<p id="isaiah-59-16"><span class="verse-num">59:16</span> <span class="verse-body">et vidit quia non est vir et aporiatus est quia non est qui occurrat et salvavit sibi brachium suum et iustitia eius ipsa confirmavit eum</span></p>
<p id="isaiah-59-17"><span class="verse-num">59:17</span> <span class="verse-body">indutus est iustitia ut lorica et galea salutis in capite eius indutus est vestimentis ultionis et opertus est quasi pallio zeli</span></p>
<p id="isaiah-59-18"><span class="verse-num">59:18</span> <span class="verse-body">sicut ad vindictam quasi ad retributionem indignationis hostibus suis et vicissitudinem inimicis suis insulis vicem reddet</span></p>
<p id="isaiah-59-19"><span class="verse-num">59:19</span> <span class="verse-body">et timebunt qui ab occidente nomen Domini et qui ab ortu solis gloriam eius cum venerit quasi fluvius violentus quem spiritus Domini cogit</span></p>
<p id="isaiah-59-20"><span class="verse-num">59:20</span> <span class="verse-body">et venerit Sion redemptor et eis qui redeunt ab iniquitate in Iacob dicit Dominus</span></p>
<p id="isaiah-59-21"><span class="verse-num">59:21</span> <span class="verse-body">hoc foedus meum cum eis dicit Dominus spiritus meus qui est in te et verba mea quae posui in ore tuo non recedent de ore tuo et de ore seminis tui et de ore seminis seminis tui dixit Dominus amodo et usque in sempiternum</span></p>
<h2 id="isaiah-ch-60">Chapter 60</h2>
<p class="verses"><a href="#isaiah-60-1">1</a> <a href="#isaiah-60-2">2</a> <a href="#isaiah-60-3">3</a> <a href="#isaiah-60-4">4</a> <a href="#isaiah-60-5">5</a> <a href="#isaiah-60-6">6</a> <a href="#isaiah-60-7">7</a> <a href="#isaiah-60-8">8</a> <a href="#isaiah-60-9">9</a> <a href="#isaiah-60-10">10</a> <a href="#isaiah-60-11">11</a> <a href="#isaiah-60-12">12</a> <a href="#isaiah-60-13">13</a> <a href="#isaiah-60-14">14</a> <a href="#isaiah-60-15">15</a> <a href="#isaiah-60-16">16</a> <a href="#isaiah-60-17">17</a> <a href="#isaiah-60-18">18</a> <a href="#isaiah-60-19">19</a> <a href="#isaiah-60-20">20</a> <a href="#isaiah-60-21">21</a> <a href="#isaiah-60-22">22</a></p>
<p id="isaiah-60-1"><span class="verse-num">60:1</span> <span class="verse-body">surge inluminare quia venit lumen tuum et gloria Domini super te orta est</span></p>
<p id="isaiah-60-2"><span class="verse-num">60:2</span> <span class="verse-body">quia ecce tenebrae operient terram et caligo populos super te autem orietur Dominus et gloria eius in te videbitur</span></p>
<p id="isaiah-60-3"><span class="verse-num">60:3</span> <span class="verse-body">et ambulabunt gentes in lumine tuo et reges in splendore ortus tui</span></p>
<p id="isaiah-60-4"><span class="verse-num">60:4</span> <span class="verse-body">leva in circuitu oculos tuos et vide omnes isti congregati sunt venerunt tibi filii tui de longe venient et filiae tuae in latere sugent</span></p>
<p id="isaiah-60-5"><span class="verse-num">60:5</span> <span class="verse-body">tunc videbis et afflues et mirabitur et dilatabitur cor tuum quando conversa fuerit ad te multitudo maris fortitudo gentium venerit tibi</span></p>
<p id="isaiah-60-6"><span class="verse-num">60:6</span> <span class="verse-body">inundatio camelorum operiet te dromedariae Madian et Efa omnes de Saba venient aurum et tus deferentes et laudem Domino adnuntiantes</span></p>
<p id="isaiah-60-7"><span class="verse-num">60:7</span> <span class="verse-body">omne pecus Cedar congregabitur tibi arietes Nabaioth ministrabunt tibi offerentur super placabili altari meo et domum maiestatis meae glorificabo</span></p>
<p id="isaiah-60-8"><span class="verse-num">60:8</span> <span class="verse-body">qui sunt isti qui ut nubes volant et quasi columbae ad fenestras suas</span></p>
<p id="isaiah-60-9"><span class="verse-num">60:9</span> <span class="verse-body">me enim insulae expectant et naves maris in principio ut adducam filios tuos de longe argentum eorum et aurum eorum cum eis nomini Domini Dei tui et Sancto Israhel quia glorificavit te</span></p>
<p id="isaiah-60-10"><span class="verse-num">60:10</span> <span class="verse-body">et aedificabunt filii peregrinorum muros tuos et reges eorum ministrabunt tibi in indignatione enim mea percussi te et in reconciliatione mea misertus sum tui</span></p>
<p id="isaiah-60-11"><span class="verse-num">60:11</span> <span class="verse-body">et aperientur portae tuae iugiter die et nocte non claudentur ut adferatur ad te fortitudo gentium et reges earum adducantur</span></p>
<p id="isaiah-60-12"><span class="verse-num">60:12</span> <span class="verse-body">gens enim et regnum quod non servierit tibi peribit et gentes solitudine vastabuntur</span></p>
<p id="isaiah-60-13"><span class="verse-num">60:13</span> <span class="verse-body">gloria Libani ad te veniet abies et buxus et pinus simul ad ornandum locum sanctificationis meae et locum pedum meorum glorificabo</span></p>
<p id="isaiah-60-14"><span class="verse-num">60:14</span> <span class="verse-body">et venient ad te curvi filii eorum qui humiliaverunt te et adorabunt vestigia pedum tuorum omnes qui detrahebant tibi et vocabunt te civitatem Domini Sion Sancti Israhel</span></p>
<p id="isaiah-60-15"><span class="verse-num">60:15</span> <span class="verse-body">pro eo quod fuisti derelicta et odio habita et non erat qui per te transiret ponam te in superbiam saeculorum gaudium in generationem et generationem</span></p>
<p id="isaiah-60-16"><span class="verse-num">60:16</span> <span class="verse-body">et suges lac gentium et mamilla regum lactaberis et scies quia ego Dominus salvans te et redemptor tuus Fortis Iacob</span></p>
<p id="isaiah-60-17"><span class="verse-num">60:17</span> <span class="verse-body">pro aere adferam aurum et pro ferro adferam argentum et pro lignis aes et pro lapidibus ferrum et ponam visitationem tuam pacem et praepositos tuos iustitiam</span></p>
<p id="isaiah-60-18"><span class="verse-num">60:18</span> <span class="verse-body">non audietur ultra iniquitas in terra tua vastitas et contritio in terminis tuis et occupabit salus muros tuos et portas tuas laudatio</span></p>
<p id="isaiah-60-19"><span class="verse-num">60:19</span> <span class="verse-body">non erit tibi amplius sol ad lucendum per diem nec splendor lunae inluminabit te sed erit tibi Dominus in lucem sempiternam et Deus tuus in gloriam tuam</span></p>
<p id="isaiah-60-20"><span class="verse-num">60:20</span> <span class="verse-body">non occidet ultra sol tuus et luna tua non minuetur quia Dominus erit in lucem sempiternam et conplebuntur dies luctus tui</span></p>
<p id="isaiah-60-21"><span class="verse-num">60:21</span> <span class="verse-body">populus autem tuus omnes iusti in perpetuum hereditabunt terram germen plantationis meae opus manus meae ad glorificandum</span></p>
<p id="isaiah-60-22"><span class="verse-num">60:22</span> <span class="verse-body">minimus erit in mille et parvulus in gentem fortissimam ego Dominus in tempore eius subito faciam istud</span></p>
<h2 id="isaiah-ch-61">Chapter 61</h2>
<p class="verses"><a href="#isaiah-61-1">1</a> <a href="#isaiah-61-2">2</a> <a href="#isaiah-61-3">3</a> <a href="#isaiah-61-4">4</a> <a href="#isaiah-61-5">5</a> <a href="#isaiah-61-6">6</a> <a href="#isaiah-61-7">7</a> <a href="#isaiah-61-8">8</a> <a href="#isaiah-61-9">9</a> <a href="#isaiah-61-10">10</a> <a href="#isaiah-61-11">11</a></p>
<p id="isaiah-61-1"><span class="verse-num">61:1</span> <span class="verse-body">spiritus Domini super me eo quod unxerit Dominus me ad adnuntiandum mansuetis misit me ut mederer contritis corde et praedicarem captivis indulgentiam et clausis apertionem</span></p>
<p id="isaiah-61-2"><span class="verse-num">61:2</span> <span class="verse-body">ut praedicarem annum placabilem Domini et diem ultionis Deo nostro ut consolarer omnes lugentes</span></p>
<p id="isaiah-61-3"><span class="verse-num">61:3</span> <span class="verse-body">ut ponerem lugentibus Sion et darem eis coronam pro cinere oleum gaudii pro luctu pallium laudis pro spiritu maeroris et vocabuntur in ea fortes iustitiae plantatio Domini ad glorificandum</span></p>
<p id="isaiah-61-4"><span class="verse-num">61:4</span> <span class="verse-body">et aedificabunt deserta a saeculo et ruinas antiquas erigent et instaurabunt civitates desertas dissipatas in generationem et generationem</span></p>
<p id="isaiah-61-5"><span class="verse-num">61:5</span> <span class="verse-body">et stabunt alieni et pascent pecora vestra et filii peregrinorum agricolae et vinitores vestri erunt</span></p>
<p id="isaiah-61-6"><span class="verse-num">61:6</span> <span class="verse-body">vos autem sacerdotes Domini vocabimini ministri Dei nostri dicetur vobis fortitudinem gentium comedetis et in gloria earum superbietis</span></p>
<p id="isaiah-61-7"><span class="verse-num">61:7</span> <span class="verse-body">pro confusione vestra duplici et rubore laudabunt partem eorum propter hoc in terra sua duplicia possidebunt laetitia sempiterna erit eis</span></p>
<p id="isaiah-61-8"><span class="verse-num">61:8</span> <span class="verse-body">quia ego Dominus diligens iudicium odio habens rapinam in holocausto et dabo opus eorum in veritate et foedus perpetuum feriam eis</span></p>
<p id="isaiah-61-9"><span class="verse-num">61:9</span> <span class="verse-body">et scietur in gentibus semen eorum et germen eorum in medio populorum omnes qui viderint eos cognoscent eos quia isti sunt semen cui benedixit Dominus</span></p>
<p id="isaiah-61-10"><span class="verse-num">61:10</span> <span class="verse-body">gaudens gaudebo in Domino et exultabit anima mea in Deo meo quia induit me vestimentis salutis et indumento iustitiae circumdedit me quasi sponsum decoratum corona et quasi sponsam ornatam monilibus suis</span></p>
<p id="isaiah-61-11"><span class="verse-num">61:11</span> <span class="verse-body">sicut enim terra profert germen suum et sicut hortus semen suum germinat sic Dominus Deus germinabit iustitiam et laudem coram universis gentibus</span></p>
<h2 id="isaiah-ch-62">Chapter 62</h2>
<p class="verses"><a href="#isaiah-62-1">1</a> <a href="#isaiah-62-2">2</a> <a href="#isaiah-62-3">3</a> <a href="#isaiah-62-4">4</a> <a href="#isaiah-62-5">5</a> <a href="#isaiah-62-6">6</a> <a href="#isaiah-62-7">7</a> <a href="#isaiah-62-8">8</a> <a href="#isaiah-62-9">9</a> <a href="#isaiah-62-10">10</a> <a href="#isaiah-62-11">11</a> <a href="#isaiah-62-12">12</a></p>
<p id="isaiah-62-1"><span class="verse-num">62:1</span> <span class="verse-body">propter Sion non tacebo et propter Hierusalem non quiescam donec egrediatur ut splendor iustus eius et salvator eius ut lampas accendatur</span></p>
<p id="isaiah-62-2"><span class="verse-num">62:2</span> <span class="verse-body">et videbunt gentes iustum tuum et cuncti reges inclitum tuum et vocabitur tibi nomen novum quod os Domini nominabit</span></p>
<p id="isaiah-62-3"><span class="verse-num">62:3</span> <span class="verse-body">et eris corona gloriae in manu Domini et diadema regni in manu Dei tui</span></p>
<p id="isaiah-62-4"><span class="verse-num">62:4</span> <span class="verse-body">non vocaberis ultra Derelicta et terra tua non vocabitur amplius Desolata sed vocaberis Voluntas mea in ea et terra tua Inhabitata quia conplacuit Domino in te et terra tua inhabitabitur</span></p>
<p id="isaiah-62-5"><span class="verse-num">62:5</span> <span class="verse-body">habitabit enim iuvenis cum virgine et habitabunt in te filii tui et gaudebit sponsus super sponsam gaudebit super te Deus tuus</span></p>
<p id="isaiah-62-6"><span class="verse-num">62:6</span> <span class="verse-body">super muros tuos Hierusalem constitui custodes tota die et tota nocte perpetuo non tacebunt qui reminiscimini Domini ne taceatis</span></p>
<p id="isaiah-62-7"><span class="verse-num">62:7</span> <span class="verse-body">et ne detis silentium ei donec stabiliat et donec ponat Hierusalem laudem in terra</span></p>
<p id="isaiah-62-8"><span class="verse-num">62:8</span> <span class="verse-body">iuravit Dominus in dextera sua et in brachio fortitudinis suae si dedero triticum tuum ultra cibum inimicis tuis et si biberint filii alieni vinum tuum in quo laborasti</span></p>
<p id="isaiah-62-9"><span class="verse-num">62:9</span> <span class="verse-body">quia qui congregabunt illud comedent et laudabunt Dominum et qui conportant illud bibent in atriis sanctis meis</span></p>
<p id="isaiah-62-10"><span class="verse-num">62:10</span> <span class="verse-body">transite transite per portas praeparate viam populo planum facite iter et eligite lapides elevate signum ad populos</span></p>
<p id="isaiah-62-11"><span class="verse-num">62:11</span> <span class="verse-body">ecce Dominus auditum fecit in extremis terrae dicite filiae Sion ecce salvator tuus venit ecce merces eius cum eo et opus eius coram illo</span></p>
<p id="isaiah-62-12"><span class="verse-num">62:12</span> <span class="verse-body">et vocabunt eos Populus sanctus Redempti a Domino tu autem vocaberis Quaesita civitas et non Derelicta</span></p>
<h2 id="isaiah-ch-63">Chapter 63</h2>
<p class="verses"><a href="#isaiah-63-1">1</a> <a href="#isaiah-63-2">2</a> <a href="#isaiah-63-3">3</a> <a href="#isaiah-63-4">4</a> <a href="#isaiah-63-5">5</a> <a href="#isaiah-63-6">6</a> <a href="#isaiah-63-7">7</a> <a href="#isaiah-63-8">8</a> <a href="#isaiah-63-9">9</a> <a href="#isaiah-63-10">10</a> <a href="#isaiah-63-11">11</a> <a href="#isaiah-63-12">12</a> <a href="#isaiah-63-13">13</a> <a href="#isaiah-63-14">14</a> <a href="#isaiah-63-15">15</a> <a href="#isaiah-63-16">16</a> <a href="#isaiah-63-17">17</a> <a href="#isaiah-63-18">18</a> <a href="#isaiah-63-19">19</a></p>
<p id="isaiah-63-1"><span class="verse-num">63:1</span> <span class="verse-body">quis est iste qui venit de Edom tinctis vestibus de Bosra iste formonsus in stola sua gradiens in multitudine fortitudinis suae ego qui loquor iustitiam et propugnator sum ad salvandum</span></p>
<p id="isaiah-63-2"><span class="verse-num">63:2</span> <span class="verse-body">quare ergo rubrum est indumentum tuum et vestimenta tua sicut calcantium in torculari</span></p>
<p id="isaiah-63-3"><span class="verse-num">63:3</span> <span class="verse-body">torcular calcavi solus et de gentibus non est vir mecum calcavi eos in furore meo et conculcavi eos in ira mea et aspersus est sanguis eorum super vestimenta mea et omnia indumenta mea inquinavi</span></p>
<p id="isaiah-63-4"><span class="verse-num">63:4</span> <span class="verse-body">dies enim ultionis in corde meo annus redemptionis meae venit</span></p>
<p id="isaiah-63-5"><span class="verse-num">63:5</span> <span class="verse-body">circumspexi et non erat auxiliator quaesivi et non fuit qui adiuvaret et salvavit mihi brachium meum et indignatio mea ipsa auxiliata est mihi</span></p>
<p id="isaiah-63-6"><span class="verse-num">63:6</span> <span class="verse-body">et conculcavi populos in furore meo et inebriavi eos in indignatione mea et detraxi in terra virtutem eorum</span></p>
<p id="isaiah-63-7"><span class="verse-num">63:7</span> <span class="verse-body">miserationum Domini recordabor laudem Domini super omnibus quae reddidit nobis Dominus et super multitudinem bonorum domui Israhel quae largitus est eis secundum indulgentiam suam et secundum multitudinem misericordiarum suarum</span></p>
<p id="isaiah-63-8"><span class="verse-num">63:8</span> <span class="verse-body">et dixit verumtamen populus meus est filii non negantes et factus est eis salvator</span></p>
<p id="isaiah-63-9"><span class="verse-num">63:9</span> <span class="verse-body">in omni tribulatione eorum non est tribulatus et angelus faciei eius salvavit eos in dilectione sua et in indulgentia sua ipse redemit eos et portavit eos et levavit eos cunctis diebus saeculi</span></p>
<p id="isaiah-63-10"><span class="verse-num">63:10</span> <span class="verse-body">ipsi autem ad iracundiam provocaverunt et adflixerunt spiritum Sancti eius et conversus est eis in inimicum et ipse debellavit eos</span></p>
<p id="isaiah-63-11"><span class="verse-num">63:11</span> <span class="verse-body">et recordatus est dierum saeculi Mosi populi sui ubi est qui eduxit eos de mari cum pastoribus gregis sui ubi est qui posuit in medio eius spiritum Sancti sui</span></p>
<p id="isaiah-63-12"><span class="verse-num">63:12</span> <span class="verse-body">qui eduxit ad dexteram Mosen brachio maiestatis suae qui scidit aquas ante eos ut faceret sibi nomen sempiternum</span></p>
<p id="isaiah-63-13"><span class="verse-num">63:13</span> <span class="verse-body">qui duxit eos per abyssos quasi equum in deserto non inpingentem</span></p>
<p id="isaiah-63-14"><span class="verse-num">63:14</span> <span class="verse-body">quasi animal in campo descendens spiritus Domini ductor eius fuit sic adduxisti populum tuum ut faceres tibi nomen gloriae</span></p>
<p id="isaiah-63-15"><span class="verse-num">63:15</span> <span class="verse-body">adtende de caelo et vide de habitaculo sancto tuo et gloriae tuae ubi est zelus tuus et fortitudo tua multitudo viscerum tuorum et miserationum tuarum super me continuerunt se</span></p>
<p id="isaiah-63-16"><span class="verse-num">63:16</span> <span class="verse-body">tu enim pater noster et Abraham nescivit nos et Israhel ignoravit nos tu Domine pater noster redemptor noster a saeculo nomen tuum</span></p>
<p id="isaiah-63-17"><span class="verse-num">63:17</span> <span class="verse-body">quare errare nos fecisti Domine de viis tuis indurasti cor nostrum ne timeremus te convertere propter servos tuos tribus hereditatis tuae</span></p>
<p id="isaiah-63-18"><span class="verse-num">63:18</span> <span class="verse-body">quasi nihilum possederunt populum sanctum tuum hostes nostri conculcaverunt sanctificationem tuam</span></p>
<p id="isaiah-63-19"><span class="verse-num">63:19</span> <span class="verse-body">facti sumus quasi in principio cum non dominareris nostri neque invocaretur nomen tuum super nos</span></p>
<h2 id="isaiah-ch-64">Chapter 64</h2>
<p class="verses"><a href="#isaiah-64-1">1</a> <a href="#isaiah-64-2">2</a> <a href="#isaiah-64-3">3</a> <a href="#isaiah-64-4">4</a> <a href="#isaiah-64-5">5</a> <a href="#isaiah-64-6">6</a> <a href="#isaiah-64-7">7</a> <a href="#isaiah-64-8">8</a> <a href="#isaiah-64-9">9</a> <a href="#isaiah-64-10">10</a> <a href="#isaiah-64-11">11</a> <a href="#isaiah-64-12">12</a></p>
<p id="isaiah-64-1"><span class="verse-num">64:1</span> <span class="verse-body">utinam disrumperes caelos et descenderes a facie tua montes defluerent</span></p>
<p id="isaiah-64-2"><span class="verse-num">64:2</span> <span class="verse-body">sicut exustio ignis tabescerent aquae arderent igni ut notum fieret nomen tuum inimicis tuis a facie tua gentes turbarentur</span></p>
<p id="isaiah-64-3"><span class="verse-num">64:3</span> <span class="verse-body">cum feceris mirabilia non sustinebimus descendisti et a facie tua montes defluxerunt</span></p>
<p id="isaiah-64-4"><span class="verse-num">64:4</span> <span class="verse-body">a saeculo non audierunt neque auribus perceperunt oculus non vidit Deus absque te quae praeparasti expectantibus te</span></p>
<p id="isaiah-64-5"><span class="verse-num">64:5</span> <span class="verse-body">occurristi laetanti et facienti iustitiam in viis tuis recordabuntur tui ecce tu iratus es et peccavimus in ipsis fuimus semper et salvabimur</span></p>
<p id="isaiah-64-6"><span class="verse-num">64:6</span> <span class="verse-body">et facti sumus ut inmundus omnes nos quasi pannus menstruatae universae iustitiae nostrae et cecidimus quasi folium universi et iniquitates nostrae quasi ventus abstulerunt nos</span></p>
<p id="isaiah-64-7"><span class="verse-num">64:7</span> <span class="verse-body">non est qui invocet nomen tuum qui consurgat et teneat te abscondisti faciem tuam a nobis et adlisisti nos in manu iniquitatis nostrae</span></p>
<p id="isaiah-64-8"><span class="verse-num">64:8</span> <span class="verse-body">et nunc Domine pater noster es tu nos vero lutum et fictor noster et opera manuum tuarum omnes nos</span></p>
<p id="isaiah-64-9"><span class="verse-num">64:9</span> <span class="verse-body">ne irascaris Domine satis et ne ultra memineris iniquitatis ecce respice populus tuus omnes nos</span></p>
<p id="isaiah-64-10"><span class="verse-num">64:10</span> <span class="verse-body">civitas sancti tui facta est deserta Sion deserta facta est Hierusalem desolata</span></p>
<p id="isaiah-64-11"><span class="verse-num">64:11</span> <span class="verse-body">domus sanctificationis nostrae et gloriae nostrae ubi laudaverunt te patres nostri facta est in exustionem ignis et omnia desiderabilia nostra versa sunt in ruinas</span></p>
<p id="isaiah-64-12"><span class="verse-num">64:12</span> <span class="verse-body">numquid super his continebis te Domine tacebis et adfliges nos vehementer</span></p>
<h2 id="isaiah-ch-65">Chapter 65</h2>
<p class="verses"><a href="#isaiah-65-1">1</a> <a href="#isaiah-65-2">2</a> <a href="#isaiah-65-3">3</a> <a href="#isaiah-65-4">4</a> <a href="#isaiah-65-5">5</a> <a href="#isaiah-65-6">6</a> <a href="#isaiah-65-7">7</a> <a href="#isaiah-65-8">8</a> <a href="#isaiah-65-9">9</a> <a href="#isaiah-65-10">10</a> <a href="#isaiah-65-11">11</a> <a href="#isaiah-65-12">12</a> <a href="#isaiah-65-13">13</a> <a href="#isaiah-65-14">14</a> <a href="#isaiah-65-15">15</a> <a href="#isaiah-65-16">16</a> <a href="#isaiah-65-17">17</a> <a href="#isaiah-65-18">18</a> <a href="#isaiah-65-19">19</a> <a href="#isaiah-65-20">20</a> <a href="#isaiah-65-21">21</a> <a href="#isaiah-65-22">22</a> <a href="#isaiah-65-23">23</a> <a href="#isaiah-65-24">24</a> <a href="#isaiah-65-25">25</a></p>
<p id="isaiah-65-1"><span class="verse-num">65:1</span> <span class="verse-body">quaesierunt me qui ante non interrogabant invenerunt qui non quaesierunt me dixi ecce ego ecce ego ad gentem quae non vocabat nomen meum</span></p>
<p id="isaiah-65-2"><span class="verse-num">65:2</span> <span class="verse-body">expandi manus meas tota die ad populum incredulum qui graditur in via non bona post cogitationes suas</span></p>
<p id="isaiah-65-3"><span class="verse-num">65:3</span> <span class="verse-body">populus qui ad iracundiam provocat me ante faciem meam semper qui immolant in hortis et sacrificant super lateres</span></p>
<p id="isaiah-65-4"><span class="verse-num">65:4</span> <span class="verse-body">qui habitant in sepulchris et in delubris idolorum dormiunt qui comedunt carnem suillam et ius profanum in vasis eorum</span></p>
<p id="isaiah-65-5"><span class="verse-num">65:5</span> <span class="verse-body">qui dicunt recede a me non adpropinques mihi quia inmundus es isti fumus erunt in furore meo ignis ardens tota die</span></p>
<p id="isaiah-65-6"><span class="verse-num">65:6</span> <span class="verse-body">ecce scriptum est coram me non tacebo sed reddam et retribuam in sinu eorum</span></p>
<p id="isaiah-65-7"><span class="verse-num">65:7</span> <span class="verse-body">iniquitates vestras et iniquitates patrum vestrorum simul dicit Dominus qui sacrificaverunt super montes et super colles exprobraverunt mihi et remetiar opus eorum primum in sinu eorum</span></p>
<p id="isaiah-65-8"><span class="verse-num">65:8</span> <span class="verse-body">haec dicit Dominus quomodo si inveniatur granum in botro et dicatur ne dissipes illud quoniam benedictio est sic faciam propter servos meos ut non disperdam totum</span></p>
<p id="isaiah-65-9"><span class="verse-num">65:9</span> <span class="verse-body">et educam de Iacob semen et de Iuda possidentem montes meos et hereditabunt eam electi mei et servi mei habitabunt ibi</span></p>
<p id="isaiah-65-10"><span class="verse-num">65:10</span> <span class="verse-body">et erunt campestria in caulas gregum et vallis Achor in cubile armentorum populo meo qui requisierunt me</span></p>
<p id="isaiah-65-11"><span class="verse-num">65:11</span> <span class="verse-body">et vos qui dereliquistis Dominum qui obliti estis montem sanctum meum qui ponitis Fortunae mensam et libatis super eam</span></p>
<p id="isaiah-65-12"><span class="verse-num">65:12</span> <span class="verse-body">numerabo vos in gladio et omnes in caede corruetis pro eo quod vocavi et non respondistis locutus sum et non audistis et faciebatis malum in oculis meis et quae nolui elegistis</span></p>
<p id="isaiah-65-13"><span class="verse-num">65:13</span> <span class="verse-body">propter hoc haec dicit Dominus Deus ecce servi mei comedent et vos esurietis ecce servi mei bibent et vos sitietis</span></p>
<p id="isaiah-65-14"><span class="verse-num">65:14</span> <span class="verse-body">ecce servi mei laetabuntur et vos confundemini ecce servi mei laudabunt prae exultatione cordis et vos clamabitis prae dolore cordis et prae contritione spiritus ululabitis</span></p>
<p id="isaiah-65-15"><span class="verse-num">65:15</span> <span class="verse-body">et dimittetis nomen vestrum in iuramentum electis meis et interficiet te Dominus Deus et servos suos vocabit nomine alio</span></p>
<p id="isaiah-65-16"><span class="verse-num">65:16</span> <span class="verse-body">in quo qui benedictus est super terram benedicetur in Deo amen et qui iurat in terra iurabit in Deo amen quia oblivioni traditae sunt angustiae priores et quia absconditae sunt ab oculis nostris</span></p>
<p id="isaiah-65-17"><span class="verse-num">65:17</span> <span class="verse-body">ecce enim ego creo caelos novos et terram novam et non erunt in memoria priora et non ascendent super cor</span></p>
<p id="isaiah-65-18"><span class="verse-num">65:18</span> <span class="verse-body">sed gaudebitis et exultabitis usque in sempiternum in his quae ego creo quia ecce ego creo Hierusalem exultationem et populum eius gaudium</span></p>
<p id="isaiah-65-19"><span class="verse-num">65:19</span> <span class="verse-body">et exultabo in Hierusalem et gaudebo in populo meo et non audietur in eo ultra vox fletus et vox clamoris</span></p>
<p id="isaiah-65-20"><span class="verse-num">65:20</span> <span class="verse-body">non erit ibi amplius infans dierum et senex qui non impleat dies suos quoniam puer centum annorum morietur et peccator centum annorum maledictus erit</span></p>
<p id="isaiah-65-21"><span class="verse-num">65:21</span> <span class="verse-body">et aedificabunt domos et habitabunt et plantabunt vineas et comedent fructum earum</span></p>
<p id="isaiah-65-22"><span class="verse-num">65:22</span> <span class="verse-body">non aedificabunt et alius habitabit non plantabunt et alius comedet secundum dies enim ligni erunt dies populi mei et opera manuum eorum inveterabunt</span></p>
<p id="isaiah-65-23"><span class="verse-num">65:23</span> <span class="verse-body">electis meis non laborabunt frustra neque generabunt in conturbatione quia semen benedictorum Domini est et nepotes eorum cum eis</span></p>
<p id="isaiah-65-24"><span class="verse-num">65:24</span> <span class="verse-body">eritque antequam clament ego exaudiam adhuc illis loquentibus ego audiam</span></p>
<p id="isaiah-65-25"><span class="verse-num">65:25</span> <span class="verse-body">lupus et agnus pascentur simul et leo et bos comedent paleas et serpenti pulvis panis eius non nocebunt neque occident in omni monte sancto meo dicit Dominus</span></p>
<h2 id="isaiah-ch-66">Chapter 66</h2>
<p class="verses"><a href="#isaiah-66-1">1</a> <a href="#isaiah-66-2">2</a> <a href="#isaiah-66-3">3</a> <a href="#isaiah-66-4">4</a> <a href="#isaiah-66-5">5</a> <a href="#isaiah-66-6">6</a> <a href="#isaiah-66-7">7</a> <a href="#isaiah-66-8">8</a> <a href="#isaiah-66-9">9</a> <a href="#isaiah-66-10">10</a> <a href="#isaiah-66-11">11</a> <a href="#isaiah-66-12">12</a> <a href="#isaiah-66-13">13</a> <a href="#isaiah-66-14">14</a> <a href="#isaiah-66-15">15</a> <a href="#isaiah-66-16">16</a> <a href="#isaiah-66-17">17</a> <a href="#isaiah-66-18">18</a> <a href="#isaiah-66-19">19</a> <a href="#isaiah-66-20">20</a> <a href="#isaiah-66-21">21</a> <a href="#isaiah-66-22">22</a> <a href="#isaiah-66-23">23</a></p>
<p id="isaiah-66-1"><span class="verse-num">66:1</span> <span class="verse-body">haec dicit Dominus caelum sedis mea et terra scabillum pedum meorum quae ista domus quam aedificabitis mihi et quis iste locus quietis meae</span></p>
<p id="isaiah-66-2"><span class="verse-num">66:2</span> <span class="verse-body">omnia haec manus mea fecit et facta sunt universa ista dicit Dominus ad quem autem respiciam nisi ad pauperculum et contritum spiritu et trementem sermones meos</span></p>
<p id="isaiah-66-3"><span class="verse-num">66:3</span> <span class="verse-body">qui immolat bovem quasi qui interficiat virum qui mactat pecus quasi qui excerebret canem qui offert oblationem quasi qui sanguinem suillum offerat qui recordatur turis quasi qui benedicat idolo haec omnia elegerunt in viis suis et in abominationibus suis anima eorum delectata est</span></p>
<p id="isaiah-66-4"><span class="verse-num">66:4</span> <span class="verse-body">unde et ego eligam inlusiones eorum et quae timebant adducam eis quia vocavi et non erat qui responderet locutus sum et non audierunt feceruntque malum in oculis meis et quae nolui elegerunt</span></p>
<p id="isaiah-66-5"><span class="verse-num">66:5</span> <span class="verse-body">audite verbum Domini qui tremetis ad verbum eius dixerunt fratres vestri odientes vos et abicientes propter nomen meum glorificetur Dominus et videbimus in laetitia vestra ipsi autem confundentur</span></p>
<p id="isaiah-66-6"><span class="verse-num">66:6</span> <span class="verse-body">vox populi de civitate vox de templo vox Domini reddentis retributionem inimicis suis</span></p>
<p id="isaiah-66-7"><span class="verse-num">66:7</span> <span class="verse-body">antequam parturiret peperit antequam veniret partus eius peperit masculum</span></p>
<p id="isaiah-66-8"><span class="verse-num">66:8</span> <span class="verse-body">quis audivit umquam tale et quis vidit huic simile numquid parturiet terra in die una aut parietur gens simul quia parturivit et peperit Sion filios suos</span></p>
<p id="isaiah-66-9"><span class="verse-num">66:9</span> <span class="verse-body">numquid ego qui alios parere facio ipse non pariam dicit Dominus si ego qui generationem ceteris tribuo sterilis ero ait Dominus Deus tuus</span></p>
<p id="isaiah-66-10"><span class="verse-num">66:10</span> <span class="verse-body">laetamini cum Hierusalem et exultate in ea omnes qui diligitis eam gaudete cum ea gaudio universi qui lugetis super eam</span></p>
<p id="isaiah-66-11"><span class="verse-num">66:11</span> <span class="verse-body">ut sugatis et repleamini ab ubere consolationis eius ut mulgeatis et deliciis affluatis ab omnimoda gloria eius</span></p>
<p id="isaiah-66-12"><span class="verse-num">66:12</span> <span class="verse-body">quia haec dicit Dominus ecce ego declinabo super eam quasi fluvium pacis et quasi torrentem inundantem gloriam gentium quam sugetis ad ubera portabimini et super genua blandientur vobis</span></p>
<p id="isaiah-66-13"><span class="verse-num">66:13</span> <span class="verse-body">quomodo si cui mater blandiatur ita ego consolabor vos et in Hierusalem consolabimini</span></p>
<p id="isaiah-66-14"><span class="verse-num">66:14</span> <span class="verse-body">videbitis et gaudebit cor vestrum et ossa vestra quasi herba germinabunt et cognoscetur manus Domini servis eius et indignabitur inimicis suis</span></p>
<p id="isaiah-66-15"><span class="verse-num">66:15</span> <span class="verse-body">quia ecce Dominus in igne veniet et quasi turbo quadrigae eius reddere in indignatione furorem suum et increpationem suam in flamma ignis</span></p>
<p id="isaiah-66-16"><span class="verse-num">66:16</span> <span class="verse-body">quia in igne Dominus diiudicatur et in gladio suo ad omnem carnem et multiplicabuntur interfecti a Domino</span></p>
<p id="isaiah-66-17"><span class="verse-num">66:17</span> <span class="verse-body">qui sanctificabantur et mundos se putabant in hortis post unam intrinsecus qui comedebant carnem suillam et abominationem et murem simul consumentur dicit Dominus</span></p>
<p id="isaiah-66-18"><span class="verse-num">66:18</span> <span class="verse-body">ego autem opera eorum et cogitationes eorum venio ut congregem cum omnibus gentibus et linguis et venient et videbunt gloriam meam</span></p>
<p id="isaiah-66-19"><span class="verse-num">66:19</span> <span class="verse-body">et ponam in eis signum et mittam ex eis qui salvati fuerint ad gentes in mari in Africa in Lydia tenentes sagittam in Italiam et Graeciam ad insulas longe ad eos qui non audierunt de me et non viderunt gloriam meam et adnuntiabunt gloriam meam gentibus</span></p>
<p id="isaiah-66-20"><span class="verse-num">66:20</span> <span class="verse-body">et adducent omnes fratres vestros de cunctis gentibus donum Domino in equis et in quadrigis et in lecticis et in mulis et in carrucis ad montem sanctum meum Hierusalem dicit Dominus quomodo si inferant filii Israhel munus in vase mundo in domum Domini</span></p>
<p id="isaiah-66-21"><span class="verse-num">66:21</span> <span class="verse-body">et adsumam ex eis in sacerdotes et in Levitas dicit Dominus</span></p>
<p id="isaiah-66-22"><span class="verse-num">66:22</span> <span class="verse-body">quia sicut caeli novi et terra nova quae ego facio stare coram me dicit Dominus sic stabit semen vestrum et nomen vestrum</span></p>
<p id="isaiah-66-23"><span class="verse-num">66:23</span> <span class="verse-body">et erit mensis ex mense et sabbatum ex sabbato veniet omnis caro ut adoret coram facie mea dicit Dominus</span></p>
