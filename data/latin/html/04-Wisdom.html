<h1>Sapientia</h1>
<p class="chapters"><a href="#wisdom-ch-32">32</a> <a href="#wisdom-ch-33">33</a> <a href="#wisdom-ch-34">34</a> <a href="#wisdom-ch-35">35</a> <a href="#wisdom-ch-36">36</a> <a href="#wisdom-ch-37">37</a> <a href="#wisdom-ch-38">38</a> <a href="#wisdom-ch-39">39</a> <a href="#wisdom-ch-40">40</a></p>
<h2 id="wisdom-ch-32">Chapter 32</h2>
<p class="verses"><a href="#wisdom-32-1">1</a> <a href="#wisdom-32-2">2</a> <a href="#wisdom-32-3">3</a> <a href="#wisdom-32-4">4</a> <a href="#wisdom-32-5">5</a> <a href="#wisdom-32-6">6</a> <a href="#wisdom-32-7">7</a> <a href="#wisdom-32-8">8</a> <a href="#wisdom-32-9">9</a> <a href="#wisdom-32-10">10</a> <a href="#wisdom-32-11">11</a> <a href="#wisdom-32-12">12</a> <a href="#wisdom-32-13">13</a> <a href="#wisdom-32-14">14</a> <a href="#wisdom-32-15">15</a> <a href="#wisdom-32-16">16</a> <a href="#wisdom-32-17">17</a> <a href="#wisdom-32-18">18</a> <a href="#wisdom-32-19">19</a> <a href="#wisdom-32-20">20</a> <a href="#wisdom-32-21">21</a> <a href="#wisdom-32-22">22</a> <a href="#wisdom-32-23">23</a> <a href="#wisdom-32-24">24</a> <a href="#wisdom-32-25">25</a> <a href="#wisdom-32-26">26</a> <a href="#wisdom-32-27">27</a> <a href="#wisdom-32-28">28</a> <a href="#wisdom-32-29">29</a> <a href="#wisdom-32-30">30</a> <a href="#wisdom-32-31">31</a> <a href="#wisdom-32-32">32</a> <a href="#wisdom-32-33">33</a> <a href="#wisdom-32-34">34</a> <a href="#wisdom-32-35">35</a></p>
<p id="wisdom-32-1"><span class="verse-num">32:1</span> <span class="verse-body">videns autem populus quod moram faceret descendendi de monte Moses congregatus adversus Aaron ait surge fac nobis deos qui nos praecedant Mosi enim huic viro qui nos eduxit de terra Aegypti ignoramus quid acciderit</span></p>
<p id="wisdom-32-2"><span class="verse-num">32:2</span> <span class="verse-body">dixitque ad eos Aaron tollite inaures aureas de uxorum filiorumque et filiarum vestrarum auribus et adferte ad me</span></p>
<p id="wisdom-32-3"><span class="verse-num">32:3</span> <span class="verse-body">fecit populus quae iusserat deferens inaures ad Aaron</span></p>
<p id="wisdom-32-4"><span class="verse-num">32:4</span> <span class="verse-body">quas cum ille accepisset formavit opere fusorio et fecit ex eis vitulum conflatilem dixeruntque hii sunt dii tui Israhel qui te eduxerunt de terra Aegypti</span></p>
<p id="wisdom-32-5"><span class="verse-num">32:5</span> <span class="verse-body">quod cum vidisset Aaron aedificavit altare coram eo et praeconis voce clamavit dicens cras sollemnitas Domini est</span></p>
<p id="wisdom-32-6"><span class="verse-num">32:6</span> <span class="verse-body">surgentesque mane obtulerunt holocausta et hostias pacificas et sedit populus comedere ac bibere et surrexerunt ludere</span></p>
<p id="wisdom-32-7"><span class="verse-num">32:7</span> <span class="verse-body">locutus est autem Dominus ad Mosen vade descende peccavit populus tuus quem eduxisti de terra Aegypti</span></p>
<p id="wisdom-32-8"><span class="verse-num">32:8</span> <span class="verse-body">recesserunt cito de via quam ostendisti eis feceruntque sibi vitulum conflatilem et adoraverunt atque immolantes ei hostias dixerunt isti sunt dii tui Israhel qui te eduxerunt de terra Aegypti</span></p>
<p id="wisdom-32-9"><span class="verse-num">32:9</span> <span class="verse-body">rursumque ait Dominus ad Mosen cerno quod populus iste durae cervicis sit</span></p>
<p id="wisdom-32-10"><span class="verse-num">32:10</span> <span class="verse-body">dimitte me ut irascatur furor meus contra eos et deleam eos faciamque te in gentem magnam</span></p>
<p id="wisdom-32-11"><span class="verse-num">32:11</span> <span class="verse-body">Moses autem orabat Dominum Deum suum dicens cur Domine irascitur furor tuus contra populum tuum quem eduxisti de terra Aegypti in fortitudine magna et in manu robusta</span></p>
<p id="wisdom-32-12"><span class="verse-num">32:12</span> <span class="verse-body">ne quaeso dicant Aegyptii callide eduxit eos ut interficeret in montibus et deleret e terra quiescat ira tua et esto placabilis super nequitia populi tui</span></p>
<p id="wisdom-32-13"><span class="verse-num">32:13</span> <span class="verse-body">recordare Abraham Isaac et Israhel servorum tuorum quibus iurasti per temet ipsum dicens multiplicabo semen vestrum sicut stellas caeli et universam terram hanc de qua locutus sum dabo semini vestro et possidebitis eam semper</span></p>
<p id="wisdom-32-14"><span class="verse-num">32:14</span> <span class="verse-body">placatusque est Dominus ne faceret malum quod locutus fuerat adversus populum suum</span></p>
<p id="wisdom-32-15"><span class="verse-num">32:15</span> <span class="verse-body">et reversus est Moses de monte portans duas tabulas testimonii manu scriptas ex utraque parte</span></p>
<p id="wisdom-32-16"><span class="verse-num">32:16</span> <span class="verse-body">et factas opere Dei scriptura quoque Dei erat sculpta in tabulis</span></p>
<p id="wisdom-32-17"><span class="verse-num">32:17</span> <span class="verse-body">audiens autem Iosue tumultum populi vociferantis dixit ad Mosen ululatus pugnae auditur in castris</span></p>
<p id="wisdom-32-18"><span class="verse-num">32:18</span> <span class="verse-body">qui respondit non est clamor adhortantium ad pugnam neque vociferatio conpellentium ad fugam sed vocem cantantium ego audio</span></p>
<p id="wisdom-32-19"><span class="verse-num">32:19</span> <span class="verse-body">cumque adpropinquasset ad castra vidit vitulum et choros iratusque valde proiecit de manu tabulas et confregit eas ad radices montis</span></p>
<p id="wisdom-32-20"><span class="verse-num">32:20</span> <span class="verse-body">arripiensque vitulum quem fecerant conbusit et contrivit usque ad pulverem quem sparsit in aqua et dedit ex eo potum filiis Israhel</span></p>
<p id="wisdom-32-21"><span class="verse-num">32:21</span> <span class="verse-body">dixitque ad Aaron quid tibi fecit hic populus ut induceres super eum peccatum maximum</span></p>
<p id="wisdom-32-22"><span class="verse-num">32:22</span> <span class="verse-body">cui ille respondit ne indignetur dominus meus tu enim nosti populum istum quod pronus sit ad malum</span></p>
<p id="wisdom-32-23"><span class="verse-num">32:23</span> <span class="verse-body">dixerunt mihi fac nobis deos qui praecedant nos huic enim Mosi qui nos eduxit de terra Aegypti nescimus quid acciderit</span></p>
<p id="wisdom-32-24"><span class="verse-num">32:24</span> <span class="verse-body">quibus ego dixi quis vestrum habet aurum tulerunt et dederunt mihi et proieci illud in ignem egressusque est hic vitulus</span></p>
<p id="wisdom-32-25"><span class="verse-num">32:25</span> <span class="verse-body">videns ergo Moses populum quod esset nudatus spoliaverat enim eum Aaron propter ignominiam sordis et inter hostes nudum constituerat</span></p>
<p id="wisdom-32-26"><span class="verse-num">32:26</span> <span class="verse-body">et stans in porta castrorum ait si quis est Domini iungatur mihi congregatique sunt ad eum omnes filii Levi</span></p>
<p id="wisdom-32-27"><span class="verse-num">32:27</span> <span class="verse-body">quibus ait haec dicit Dominus Deus Israhel ponat vir gladium super femur suum ite et redite de porta usque ad portam per medium castrorum et occidat unusquisque fratrem et amicum et proximum suum</span></p>
<p id="wisdom-32-28"><span class="verse-num">32:28</span> <span class="verse-body">fecerunt filii Levi iuxta sermonem Mosi cecideruntque in die illo quasi tria milia hominum</span></p>
<p id="wisdom-32-29"><span class="verse-num">32:29</span> <span class="verse-body">et ait Moses consecrastis manus vestras hodie Domino unusquisque in filio et fratre suo ut detur vobis benedictio</span></p>
<p id="wisdom-32-30"><span class="verse-num">32:30</span> <span class="verse-body">facto autem die altero locutus est Moses ad populum peccastis peccatum maximum ascendam ad Dominum si quo modo eum quivero deprecari pro scelere vestro</span></p>
<p id="wisdom-32-31"><span class="verse-num">32:31</span> <span class="verse-body">reversusque ad Dominum ait obsecro peccavit populus iste peccatum magnum feceruntque sibi deos aureos aut dimitte eis hanc noxam</span></p>
<p id="wisdom-32-32"><span class="verse-num">32:32</span> <span class="verse-body">aut si non facis dele me de libro tuo quem scripsisti</span></p>
<p id="wisdom-32-33"><span class="verse-num">32:33</span> <span class="verse-body">cui respondit Dominus qui peccaverit mihi delebo eum de libro meo</span></p>
<p id="wisdom-32-34"><span class="verse-num">32:34</span> <span class="verse-body">tu autem vade et duc populum istum quo locutus sum tibi angelus meus praecedet te ego autem in die ultionis visitabo et hoc peccatum eorum</span></p>
<p id="wisdom-32-35"><span class="verse-num">32:35</span> <span class="verse-body">percussit ergo Dominus populum pro reatu vituli quem fecit Aaron __________________________________________________________________</span></p>
<h2 id="wisdom-ch-33">Chapter 33</h2>
<p class="verses"><a href="#wisdom-33-1">1</a> <a href="#wisdom-33-2">2</a> <a href="#wisdom-33-3">3</a> <a href="#wisdom-33-4">4</a> <a href="#wisdom-33-5">5</a> <a href="#wisdom-33-6">6</a> <a href="#wisdom-33-7">7</a> <a href="#wisdom-33-8">8</a> <a href="#wisdom-33-9">9</a> <a href="#wisdom-33-10">10</a> <a href="#wisdom-33-11">11</a> <a href="#wisdom-33-12">12</a> <a href="#wisdom-33-13">13</a> <a href="#wisdom-33-14">14</a> <a href="#wisdom-33-15">15</a> <a href="#wisdom-33-16">16</a> <a href="#wisdom-33-17">17</a> <a href="#wisdom-33-18">18</a> <a href="#wisdom-33-19">19</a> <a href="#wisdom-33-20">20</a> <a href="#wisdom-33-21">21</a> <a href="#wisdom-33-22">22</a> <a href="#wisdom-33-23">23</a></p>
<p id="wisdom-33-1"><span class="verse-num">33:1</span> <span class="verse-body">locutusque est Dominus ad Mosen vade ascende de loco isto tu et populus tuus quem eduxisti de terra Aegypti in terram quam iuravi Abraham Isaac et Iacob dicens semini tuo dabo eam</span></p>
<p id="wisdom-33-2"><span class="verse-num">33:2</span> <span class="verse-body">et mittam praecursorem tui angelum ut eiciam Chananeum et Amorreum et Hettheum et Ferezeum et Eveum et Iebuseum</span></p>
<p id="wisdom-33-3"><span class="verse-num">33:3</span> <span class="verse-body">et intres in terram fluentem lacte et melle non enim ascendam tecum quia populus durae cervicis est ne forte disperdam te in via</span></p>
<p id="wisdom-33-4"><span class="verse-num">33:4</span> <span class="verse-body">audiens populus sermonem hunc pessimum luxit et nullus ex more indutus est cultu suo</span></p>
<p id="wisdom-33-5"><span class="verse-num">33:5</span> <span class="verse-body">dixitque Dominus ad Mosen loquere filiis Israhel populus durae cervicis es semel ascendam in medio tui et delebo te iam nunc depone ornatum tuum ut sciam quid faciam tibi</span></p>
<p id="wisdom-33-6"><span class="verse-num">33:6</span> <span class="verse-body">deposuerunt ergo filii Israhel ornatum suum a monte Horeb</span></p>
<p id="wisdom-33-7"><span class="verse-num">33:7</span> <span class="verse-body">Moses quoque tollens tabernaculum tetendit extra castra procul vocavitque nomen eius tabernaculum foederis et omnis populus qui habebat aliquam quaestionem egrediebatur ad tabernaculum foederis extra castra</span></p>
<p id="wisdom-33-8"><span class="verse-num">33:8</span> <span class="verse-body">cumque egrederetur Moses ad tabernaculum surgebat universa plebs et stabat unusquisque in ostio papilionis sui aspiciebantque tergum Mosi donec ingrederetur tentorium</span></p>
<p id="wisdom-33-9"><span class="verse-num">33:9</span> <span class="verse-body">ingresso autem illo tabernaculum foederis descendebat columna nubis et stabat ad ostium loquebaturque cum Mosi</span></p>
<p id="wisdom-33-10"><span class="verse-num">33:10</span> <span class="verse-body">cernentibus universis quod columna nubis staret ad ostium tabernaculi stabantque ipsi et adorabant per fores tabernaculorum suorum</span></p>
<p id="wisdom-33-11"><span class="verse-num">33:11</span> <span class="verse-body">loquebatur autem Dominus ad Mosen facie ad faciem sicut loqui solet homo ad amicum suum cumque ille reverteretur in castra minister eius Iosue filius Nun puer non recedebat de tabernaculo</span></p>
<p id="wisdom-33-12"><span class="verse-num">33:12</span> <span class="verse-body">dixit autem Moses ad Dominum praecipis ut educam populum istum et non indicas mihi quem missurus es mecum praesertim cum dixeris novi te ex nomine et invenisti gratiam coram me</span></p>
<p id="wisdom-33-13"><span class="verse-num">33:13</span> <span class="verse-body">si ergo inveni gratiam in conspectu tuo ostende mihi viam tuam ut sciam te et inveniam gratiam ante oculos tuos respice populum tuum gentem hanc</span></p>
<p id="wisdom-33-14"><span class="verse-num">33:14</span> <span class="verse-body">dixitque Dominus facies mea praecedet te et requiem dabo tibi</span></p>
<p id="wisdom-33-15"><span class="verse-num">33:15</span> <span class="verse-body">et ait Moses si non tu ipse praecedes ne educas nos de loco isto</span></p>
<p id="wisdom-33-16"><span class="verse-num">33:16</span> <span class="verse-body">in quo enim scire poterimus ego et populus tuus invenisse nos gratiam in conspectu tuo nisi ambulaveris nobiscum ut glorificemur ab omnibus populis qui habitant super terram</span></p>
<p id="wisdom-33-17"><span class="verse-num">33:17</span> <span class="verse-body">dixit autem Dominus ad Mosen et verbum istud quod locutus es faciam invenisti enim gratiam coram me et te ipsum novi ex nomine</span></p>
<p id="wisdom-33-18"><span class="verse-num">33:18</span> <span class="verse-body">qui ait ostende mihi gloriam tuam</span></p>
<p id="wisdom-33-19"><span class="verse-num">33:19</span> <span class="verse-body">respondit ego ostendam omne bonum tibi et vocabo in nomine Domini coram te et miserebor cui voluero et clemens ero in quem mihi placuerit</span></p>
<p id="wisdom-33-20"><span class="verse-num">33:20</span> <span class="verse-body">rursumque ait non poteris videre faciem meam non enim videbit me homo et vivet</span></p>
<p id="wisdom-33-21"><span class="verse-num">33:21</span> <span class="verse-body">et iterum ecce inquit est locus apud me stabis super petram</span></p>
<p id="wisdom-33-22"><span class="verse-num">33:22</span> <span class="verse-body">cumque transibit gloria mea ponam te in foramine petrae et protegam dextera mea donec transeam</span></p>
<p id="wisdom-33-23"><span class="verse-num">33:23</span> <span class="verse-body">tollamque manum meam et videbis posteriora mea faciem autem meam videre non poteris __________________________________________________________________</span></p>
<h2 id="wisdom-ch-34">Chapter 34</h2>
<p class="verses"><a href="#wisdom-34-1">1</a> <a href="#wisdom-34-2">2</a> <a href="#wisdom-34-3">3</a> <a href="#wisdom-34-4">4</a> <a href="#wisdom-34-5">5</a> <a href="#wisdom-34-6">6</a> <a href="#wisdom-34-7">7</a> <a href="#wisdom-34-8">8</a> <a href="#wisdom-34-9">9</a> <a href="#wisdom-34-10">10</a> <a href="#wisdom-34-11">11</a> <a href="#wisdom-34-12">12</a> <a href="#wisdom-34-13">13</a> <a href="#wisdom-34-14">14</a> <a href="#wisdom-34-15">15</a> <a href="#wisdom-34-16">16</a> <a href="#wisdom-34-17">17</a> <a href="#wisdom-34-18">18</a> <a href="#wisdom-34-19">19</a> <a href="#wisdom-34-20">20</a> <a href="#wisdom-34-21">21</a> <a href="#wisdom-34-22">22</a> <a href="#wisdom-34-23">23</a> <a href="#wisdom-34-24">24</a> <a href="#wisdom-34-25">25</a> <a href="#wisdom-34-26">26</a> <a href="#wisdom-34-27">27</a> <a href="#wisdom-34-28">28</a> <a href="#wisdom-34-29">29</a> <a href="#wisdom-34-30">30</a> <a href="#wisdom-34-31">31</a> <a href="#wisdom-34-32">32</a> <a href="#wisdom-34-33">33</a> <a href="#wisdom-34-34">34</a> <a href="#wisdom-34-35">35</a></p>
<p id="wisdom-34-1"><span class="verse-num">34:1</span> <span class="verse-body">ac deinceps praecide ait tibi duas tabulas lapideas instar priorum et scribam super eas verba quae habuerunt tabulae quas fregisti</span></p>
<p id="wisdom-34-2"><span class="verse-num">34:2</span> <span class="verse-body">esto paratus mane ut ascendas statim in montem Sinai stabisque mecum super verticem montis</span></p>
<p id="wisdom-34-3"><span class="verse-num">34:3</span> <span class="verse-body">nullus ascendat tecum nec videatur quispiam per totum montem boves quoque et oves non pascantur e contra</span></p>
<p id="wisdom-34-4"><span class="verse-num">34:4</span> <span class="verse-body">excidit ergo duas tabulas lapideas quales ante fuerant et de nocte consurgens ascendit in montem Sinai sicut ei praeceperat Dominus portans secum tabulas</span></p>
<p id="wisdom-34-5"><span class="verse-num">34:5</span> <span class="verse-body">cumque descendisset Dominus per nubem stetit Moses cum eo invocans nomen Domini</span></p>
<p id="wisdom-34-6"><span class="verse-num">34:6</span> <span class="verse-body">quo transeunte coram eo ait Dominator Domine Deus misericors et clemens patiens et multae miserationis ac verus</span></p>
<p id="wisdom-34-7"><span class="verse-num">34:7</span> <span class="verse-body">qui custodis misericordiam in milia qui aufers iniquitatem et scelera atque peccata nullusque apud te per se innocens est qui reddis iniquitatem patrum in filiis ac nepotibus in tertiam et quartam progeniem</span></p>
<p id="wisdom-34-8"><span class="verse-num">34:8</span> <span class="verse-body">festinusque Moses curvatus est pronus in terram et adorans</span></p>
<p id="wisdom-34-9"><span class="verse-num">34:9</span> <span class="verse-body">ait si inveni gratiam in conspectu tuo Domine obsecro ut gradiaris nobiscum populus enim durae cervicis est et auferas iniquitates nostras atque peccata nosque possideas</span></p>
<p id="wisdom-34-10"><span class="verse-num">34:10</span> <span class="verse-body">respondit Dominus ego inibo pactum videntibus cunctis signa faciam quae numquam sunt visa super terram nec in ullis gentibus ut cernat populus in cuius es medio opus Domini terribile quod facturus sum</span></p>
<p id="wisdom-34-11"><span class="verse-num">34:11</span> <span class="verse-body">observa cuncta quae hodie mando tibi ego ipse eiciam ante faciem tuam Amorreum et Chananeum et Hettheum Ferezeum quoque et Eveum et Iebuseum</span></p>
<p id="wisdom-34-12"><span class="verse-num">34:12</span> <span class="verse-body">cave ne umquam cum habitatoribus terrae illius iungas amicitias quae tibi sint in ruinam</span></p>
<p id="wisdom-34-13"><span class="verse-num">34:13</span> <span class="verse-body">sed aras eorum destrue confringe statuas lucosque succide</span></p>
<p id="wisdom-34-14"><span class="verse-num">34:14</span> <span class="verse-body">noli adorare deum alienum Dominus Zelotes nomen eius Deus est aemulator</span></p>
<p id="wisdom-34-15"><span class="verse-num">34:15</span> <span class="verse-body">ne ineas pactum cum hominibus illarum regionum ne cum fornicati fuerint cum diis suis et adoraverint simulacra eorum vocet te quispiam ut comedas de immolatis</span></p>
<p id="wisdom-34-16"><span class="verse-num">34:16</span> <span class="verse-body">nec uxorem de filiabus eorum accipies filiis tuis ne postquam ipsae fuerint fornicatae fornicari faciant et filios tuos in deos suos</span></p>
<p id="wisdom-34-17"><span class="verse-num">34:17</span> <span class="verse-body">deos conflatiles non facies tibi</span></p>
<p id="wisdom-34-18"><span class="verse-num">34:18</span> <span class="verse-body">sollemnitatem azymorum custodies septem diebus vesceris azymis sicut praecepi tibi in tempore mensis novorum mense enim verni temporis egressus es de Aegypto</span></p>
<p id="wisdom-34-19"><span class="verse-num">34:19</span> <span class="verse-body">omne quod aperit vulvam generis masculini meum erit de cunctis animantibus tam de bubus quam de ovibus meum erit</span></p>
<p id="wisdom-34-20"><span class="verse-num">34:20</span> <span class="verse-body">primogenitum asini redimes ove sin autem nec pretium pro eo dederis occidetur primogenitum filiorum tuorum redimes nec apparebis in conspectu meo vacuus</span></p>
<p id="wisdom-34-21"><span class="verse-num">34:21</span> <span class="verse-body">sex diebus operaberis die septimo cessabis arare et metere</span></p>
<p id="wisdom-34-22"><span class="verse-num">34:22</span> <span class="verse-body">sollemnitatem ebdomadarum facies tibi in primitiis frugum messis tuae triticeae et sollemnitatem quando redeunte anni tempore cuncta conduntur</span></p>
<p id="wisdom-34-23"><span class="verse-num">34:23</span> <span class="verse-body">tribus temporibus anni apparebit omne masculinum tuum in conspectu omnipotentis Domini Dei Israhel</span></p>
<p id="wisdom-34-24"><span class="verse-num">34:24</span> <span class="verse-body">cum enim tulero gentes a facie tua et dilatavero terminos tuos nullus insidiabitur terrae tuae ascendente te et apparente in conspectu Domini Dei tui ter in anno</span></p>
<p id="wisdom-34-25"><span class="verse-num">34:25</span> <span class="verse-body">non immolabis super fermento sanguinem hostiae meae neque residebit mane de victima sollemnitatis phase</span></p>
<p id="wisdom-34-26"><span class="verse-num">34:26</span> <span class="verse-body">primitias frugum terrae tuae offeres in domum Domini Dei tui non coques hedum in lacte matris suae</span></p>
<p id="wisdom-34-27"><span class="verse-num">34:27</span> <span class="verse-body">dixitque Dominus ad Mosen scribe tibi verba haec quibus et tecum et cum Israhel pepigi foedus</span></p>
<p id="wisdom-34-28"><span class="verse-num">34:28</span> <span class="verse-body">fecit ergo ibi cum Domino quadraginta dies et quadraginta noctes panem non comedit et aquam non bibit et scripsit in tabulis verba foederis decem</span></p>
<p id="wisdom-34-29"><span class="verse-num">34:29</span> <span class="verse-body">cumque descenderet Moses de monte Sinai tenebat duas tabulas testimonii et ignorabat quod cornuta esset facies sua ex consortio sermonis Dei</span></p>
<p id="wisdom-34-30"><span class="verse-num">34:30</span> <span class="verse-body">videntes autem Aaron et filii Israhel cornutam Mosi faciem timuerunt prope accedere</span></p>
<p id="wisdom-34-31"><span class="verse-num">34:31</span> <span class="verse-body">vocatique ab eo reversi sunt tam Aaron quam principes synagogae et postquam locutus est</span></p>
<p id="wisdom-34-32"><span class="verse-num">34:32</span> <span class="verse-body">venerunt ad eum etiam omnes filii Israhel quibus praecepit cuncta quae audierat a Domino in monte Sinai</span></p>
<p id="wisdom-34-33"><span class="verse-num">34:33</span> <span class="verse-body">impletisque sermonibus posuit velamen super faciem suam</span></p>
<p id="wisdom-34-34"><span class="verse-num">34:34</span> <span class="verse-body">quod ingressus ad Dominum et loquens cum eo auferebat donec exiret et tunc loquebatur ad filios Israhel omnia quae sibi fuerant imperata</span></p>
<p id="wisdom-34-35"><span class="verse-num">34:35</span> <span class="verse-body">qui videbant faciem egredientis Mosi esse cornutam sed operiebat rursus ille faciem suam si quando loquebatur ad eos __________________________________________________________________</span></p>
<h2 id="wisdom-ch-35">Chapter 35</h2>
<p class="verses"><a href="#wisdom-35-1">1</a> <a href="#wisdom-35-2">2</a> <a href="#wisdom-35-3">3</a> <a href="#wisdom-35-4">4</a> <a href="#wisdom-35-5">5</a> <a href="#wisdom-35-6">6</a> <a href="#wisdom-35-7">7</a> <a href="#wisdom-35-8">8</a> <a href="#wisdom-35-9">9</a> <a href="#wisdom-35-10">10</a> <a href="#wisdom-35-11">11</a> <a href="#wisdom-35-12">12</a> <a href="#wisdom-35-13">13</a> <a href="#wisdom-35-14">14</a> <a href="#wisdom-35-15">15</a> <a href="#wisdom-35-16">16</a> <a href="#wisdom-35-17">17</a> <a href="#wisdom-35-18">18</a> <a href="#wisdom-35-19">19</a> <a href="#wisdom-35-20">20</a> <a href="#wisdom-35-21">21</a> <a href="#wisdom-35-22">22</a> <a href="#wisdom-35-23">23</a> <a href="#wisdom-35-24">24</a> <a href="#wisdom-35-25">25</a> <a href="#wisdom-35-26">26</a> <a href="#wisdom-35-27">27</a> <a href="#wisdom-35-28">28</a> <a href="#wisdom-35-29">29</a> <a href="#wisdom-35-30">30</a> <a href="#wisdom-35-31">31</a> <a href="#wisdom-35-32">32</a> <a href="#wisdom-35-33">33</a> <a href="#wisdom-35-34">34</a> <a href="#wisdom-35-35">35</a></p>
<p id="wisdom-35-1"><span class="verse-num">35:1</span> <span class="verse-body">igitur congregata omni turba filiorum Israhel dixit ad eos haec sunt quae iussit Dominus fieri</span></p>
<p id="wisdom-35-2"><span class="verse-num">35:2</span> <span class="verse-body">sex diebus facietis opus septimus dies erit vobis sanctus sabbatum et requies Domini qui fecerit opus in eo occidetur</span></p>
<p id="wisdom-35-3"><span class="verse-num">35:3</span> <span class="verse-body">non succendetis ignem in omnibus habitaculis vestris per diem sabbati</span></p>
<p id="wisdom-35-4"><span class="verse-num">35:4</span> <span class="verse-body">et ait Moses ad omnem catervam filiorum Israhel iste est sermo quem praecepit Dominus dicens</span></p>
<p id="wisdom-35-5"><span class="verse-num">35:5</span> <span class="verse-body">separate apud vos primitias Domino omnis voluntarius et proni animi offerat eas Domino aurum et argentum et aes</span></p>
<p id="wisdom-35-6"><span class="verse-num">35:6</span> <span class="verse-body">hyacinthum purpuram coccumque bis tinctum et byssum pilos caprarum</span></p>
<p id="wisdom-35-7"><span class="verse-num">35:7</span> <span class="verse-body">et pelles arietum rubricatas et ianthinas</span></p>
<p id="wisdom-35-8"><span class="verse-num">35:8</span> <span class="verse-body">ligna setthim</span></p>
<p id="wisdom-35-9"><span class="verse-num">35:9</span> <span class="verse-body">et oleum ad luminaria concinnanda et ut conficiatur unguentum et thymiama suavissimum</span></p>
<p id="wisdom-35-10"><span class="verse-num">35:10</span> <span class="verse-body">lapides onychinos et gemmas ad ornatum superumeralis et rationalis</span></p>
<p id="wisdom-35-11"><span class="verse-num">35:11</span> <span class="verse-body">quisquis vestrum est sapiens veniat et faciat quod Dominus imperavit</span></p>
<p id="wisdom-35-12"><span class="verse-num">35:12</span> <span class="verse-body">tabernaculum scilicet et tectum eius atque operimentum anulos et tabulata cum vectibus paxillos et bases</span></p>
<p id="wisdom-35-13"><span class="verse-num">35:13</span> <span class="verse-body">arcam et vectes propitiatorium et velum quod ante illud oppanditur</span></p>
<p id="wisdom-35-14"><span class="verse-num">35:14</span> <span class="verse-body">mensam cum vectibus et vasis et propositionis panibus</span></p>
<p id="wisdom-35-15"><span class="verse-num">35:15</span> <span class="verse-body">candelabrum ad luminaria sustentanda vasa illius et lucernas et oleum ad nutrimenta ignium</span></p>
<p id="wisdom-35-16"><span class="verse-num">35:16</span> <span class="verse-body">altare thymiamatis et vectes oleum unctionis et thymiama ex aromatibus tentorium ad ostium tabernaculi</span></p>
<p id="wisdom-35-17"><span class="verse-num">35:17</span> <span class="verse-body">altare holocausti et craticulam eius aeneam cum vectibus et vasis suis labrum et basim eius</span></p>
<p id="wisdom-35-18"><span class="verse-num">35:18</span> <span class="verse-body">cortinas atrii cum columnis et basibus tentorium in foribus vestibuli</span></p>
<p id="wisdom-35-19"><span class="verse-num">35:19</span> <span class="verse-body">paxillos tabernaculi et atrii cum funiculis suis</span></p>
<p id="wisdom-35-20"><span class="verse-num">35:20</span> <span class="verse-body">vestimenta quorum usus est in ministerio sanctuarii vestes Aaron pontificis ac filiorum eius ut sacerdotio fungantur mihi</span></p>
<p id="wisdom-35-21"><span class="verse-num">35:21</span> <span class="verse-body">egressaque omnis multitudo filiorum Israhel de conspectu Mosi</span></p>
<p id="wisdom-35-22"><span class="verse-num">35:22</span> <span class="verse-body">obtulit mente promptissima atque devota primitias Domino ad faciendum opus tabernaculi testimonii quicquid in cultum et ad vestes sanctas necessarium erat</span></p>
<p id="wisdom-35-23"><span class="verse-num">35:23</span> <span class="verse-body">viri cum mulieribus praebuerunt armillas et inaures anulos et dextralia omne vas aureum in donaria Domini separatum est</span></p>
<p id="wisdom-35-24"><span class="verse-num">35:24</span> <span class="verse-body">si quis habuit hyacinthum purpuram coccumque bis tinctum byssum et pilos caprarum pelles arietum rubricatas et ianthinas</span></p>
<p id="wisdom-35-25"><span class="verse-num">35:25</span> <span class="verse-body">argenti et aeris metalla obtulerunt Domino lignaque setthim in varios usus</span></p>
<p id="wisdom-35-26"><span class="verse-num">35:26</span> <span class="verse-body">sed et mulieres doctae dederunt quae neverant hyacinthum purpuram et vermiculum ac byssum</span></p>
<p id="wisdom-35-27"><span class="verse-num">35:27</span> <span class="verse-body">et pilos caprarum sponte propria cuncta tribuentes</span></p>
<p id="wisdom-35-28"><span class="verse-num">35:28</span> <span class="verse-body">principes vero obtulerunt lapides onychinos et gemmas ad superumerale et rationale</span></p>
<p id="wisdom-35-29"><span class="verse-num">35:29</span> <span class="verse-body">aromataque et oleum ad luminaria concinnanda et ad praeparandum unguentum ac thymiama odoris suavissimi conponendum</span></p>
<p id="wisdom-35-30"><span class="verse-num">35:30</span> <span class="verse-body">omnes viri et mulieres mente devota obtulerunt donaria ut fierent opera quae iusserat Dominus per manum Mosi cuncti filii Israhel voluntaria Domino dedicaverunt</span></p>
<p id="wisdom-35-31"><span class="verse-num">35:31</span> <span class="verse-body">dixitque Moses ad filios Israhel ecce vocavit Dominus ex nomine Beselehel filium Uri filii Hur de tribu Iuda</span></p>
<p id="wisdom-35-32"><span class="verse-num">35:32</span> <span class="verse-body">implevitque eum spiritu Dei sapientiae et intellegentiae et scientiae omni doctrina</span></p>
<p id="wisdom-35-33"><span class="verse-num">35:33</span> <span class="verse-body">ad excogitandum et faciendum opus in auro et argento et aere sculpendisque lapidibus et opere carpentario quicquid fabre adinveniri potest</span></p>
<p id="wisdom-35-34"><span class="verse-num">35:34</span> <span class="verse-body">dedit in corde eius Hooliab quoque filium Achisamech de tribu Dan</span></p>
<p id="wisdom-35-35"><span class="verse-num">35:35</span> <span class="verse-body">ambos erudivit sapientia ut faciant opera abietarii polymitarii ac plumarii de hyacintho et purpura coccoque bis tincto et bysso et texant omnia ac nova quaeque repperiant __________________________________________________________________</span></p>
<h2 id="wisdom-ch-36">Chapter 36</h2>
<p class="verses"><a href="#wisdom-36-1">1</a> <a href="#wisdom-36-2">2</a> <a href="#wisdom-36-3">3</a> <a href="#wisdom-36-4">4</a> <a href="#wisdom-36-5">5</a> <a href="#wisdom-36-6">6</a> <a href="#wisdom-36-7">7</a> <a href="#wisdom-36-8">8</a> <a href="#wisdom-36-9">9</a> <a href="#wisdom-36-10">10</a> <a href="#wisdom-36-11">11</a> <a href="#wisdom-36-12">12</a> <a href="#wisdom-36-13">13</a> <a href="#wisdom-36-14">14</a> <a href="#wisdom-36-15">15</a> <a href="#wisdom-36-16">16</a> <a href="#wisdom-36-17">17</a> <a href="#wisdom-36-18">18</a> <a href="#wisdom-36-19">19</a> <a href="#wisdom-36-20">20</a> <a href="#wisdom-36-21">21</a> <a href="#wisdom-36-22">22</a> <a href="#wisdom-36-23">23</a> <a href="#wisdom-36-24">24</a> <a href="#wisdom-36-25">25</a> <a href="#wisdom-36-26">26</a> <a href="#wisdom-36-27">27</a> <a href="#wisdom-36-28">28</a> <a href="#wisdom-36-29">29</a> <a href="#wisdom-36-30">30</a> <a href="#wisdom-36-31">31</a> <a href="#wisdom-36-32">32</a> <a href="#wisdom-36-33">33</a> <a href="#wisdom-36-34">34</a> <a href="#wisdom-36-35">35</a> <a href="#wisdom-36-36">36</a> <a href="#wisdom-36-37">37</a> <a href="#wisdom-36-38">38</a></p>
<p id="wisdom-36-1"><span class="verse-num">36:1</span> <span class="verse-body">fecit ergo Beselehel et Hooliab et omnis vir sapiens quibus dedit Dominus sapientiam et intellectum ut scirent fabre operari quae in usus sanctuarii necessaria sunt et quae praecepit Dominus</span></p>
<p id="wisdom-36-2"><span class="verse-num">36:2</span> <span class="verse-body">cumque vocasset eos Moses et omnem eruditum virum cui dederat Deus sapientiam et qui sponte sua obtulerant se ad faciendum opus</span></p>
<p id="wisdom-36-3"><span class="verse-num">36:3</span> <span class="verse-body">tradidit eis universa donaria filiorum Israhel qui cum instarent operi cotidie mane vota populus offerebat</span></p>
<p id="wisdom-36-4"><span class="verse-num">36:4</span> <span class="verse-body">unde artifices venire conpulsi</span></p>
<p id="wisdom-36-5"><span class="verse-num">36:5</span> <span class="verse-body">dixerunt Mosi plus offert populus quam necessarium est</span></p>
<p id="wisdom-36-6"><span class="verse-num">36:6</span> <span class="verse-body">iussit ergo Moses praeconis voce cantari nec vir nec mulier quicquam ultra offerat in opere sanctuarii sicque cessatum est a muneribus offerendis</span></p>
<p id="wisdom-36-7"><span class="verse-num">36:7</span> <span class="verse-body">eo quod oblata sufficerent et superabundarent</span></p>
<p id="wisdom-36-8"><span class="verse-num">36:8</span> <span class="verse-body">feceruntque omnes corde sapientes ad explendum opus tabernaculi cortinas decem de bysso retorta et hyacintho et purpura coccoque bis tincto opere vario et arte polymita</span></p>
<p id="wisdom-36-9"><span class="verse-num">36:9</span> <span class="verse-body">quarum una habebat in longitudine viginti octo cubitos et in latitudine quattuor una mensura erat omnium cortinarum</span></p>
<p id="wisdom-36-10"><span class="verse-num">36:10</span> <span class="verse-body">coniunxitque cortinas quinque alteram alteri et alias quinque sibi invicem copulavit</span></p>
<p id="wisdom-36-11"><span class="verse-num">36:11</span> <span class="verse-body">fecit et ansas hyacinthinas in ora cortinae unius ex utroque latere et in ora cortinae alterius similiter</span></p>
<p id="wisdom-36-12"><span class="verse-num">36:12</span> <span class="verse-body">ut contra se invicem venirent ansae et mutuo iungerentur</span></p>
<p id="wisdom-36-13"><span class="verse-num">36:13</span> <span class="verse-body">unde et quinquaginta fudit circulos aureos qui morderent cortinarum ansas et fieret unum tabernaculum</span></p>
<p id="wisdom-36-14"><span class="verse-num">36:14</span> <span class="verse-body">fecit et saga undecim de pilis caprarum ad operiendum tectum tabernaculi</span></p>
<p id="wisdom-36-15"><span class="verse-num">36:15</span> <span class="verse-body">unum sagum habebat in longitudine cubitos triginta et in latitudine cubitos quattuor unius mensurae erant omnia saga</span></p>
<p id="wisdom-36-16"><span class="verse-num">36:16</span> <span class="verse-body">quorum quinque iunxit seorsum et sex alia separatim</span></p>
<p id="wisdom-36-17"><span class="verse-num">36:17</span> <span class="verse-body">fecitque ansas quinquaginta in ora sagi unius et quinquaginta in ora sagi alterius ut sibi invicem iungerentur</span></p>
<p id="wisdom-36-18"><span class="verse-num">36:18</span> <span class="verse-body">et fibulas aeneas quinquaginta quibus necteretur tectum et unum pallium ex omnibus sagis fieret</span></p>
<p id="wisdom-36-19"><span class="verse-num">36:19</span> <span class="verse-body">fecit et opertorium tabernaculi de pellibus arietum rubricatis aliudque desuper velamentum de pellibus ianthinis</span></p>
<p id="wisdom-36-20"><span class="verse-num">36:20</span> <span class="verse-body">fecit et tabulas tabernaculi de lignis setthim stantes</span></p>
<p id="wisdom-36-21"><span class="verse-num">36:21</span> <span class="verse-body">decem cubitorum erat longitudo tabulae unius et unum ac semis cubitum latitudo retinebat</span></p>
<p id="wisdom-36-22"><span class="verse-num">36:22</span> <span class="verse-body">binae incastraturae erant per singulas tabulas ut altera alteri iungeretur sic fecit in omnibus tabulis tabernaculi</span></p>
<p id="wisdom-36-23"><span class="verse-num">36:23</span> <span class="verse-body">e quibus viginti ad plagam meridianam erant contra austrum</span></p>
<p id="wisdom-36-24"><span class="verse-num">36:24</span> <span class="verse-body">cum quadraginta basibus argenteis duae bases sub una tabula ponebantur ex utraque angulorum parte ubi incastraturae laterum in angulis terminantur</span></p>
<p id="wisdom-36-25"><span class="verse-num">36:25</span> <span class="verse-body">ad plagam quoque tabernaculi quae respicit ad aquilonem fecit viginti tabulas</span></p>
<p id="wisdom-36-26"><span class="verse-num">36:26</span> <span class="verse-body">cum quadraginta argenteis basibus duas bases per singulas tabulas</span></p>
<p id="wisdom-36-27"><span class="verse-num">36:27</span> <span class="verse-body">contra occidentem vero id est ad eam partem tabernaculi quae mare respicit fecit sex tabulas</span></p>
<p id="wisdom-36-28"><span class="verse-num">36:28</span> <span class="verse-body">et duas alias per singulos angulos tabernaculi retro</span></p>
<p id="wisdom-36-29"><span class="verse-num">36:29</span> <span class="verse-body">quae iunctae erant deorsum usque sursum et in unam conpagem pariter ferebantur ita fecit ex utraque parte per angulos</span></p>
<p id="wisdom-36-30"><span class="verse-num">36:30</span> <span class="verse-body">ut octo essent simul tabulae et haberent bases argenteas sedecim binas scilicet bases sub singulis tabulis</span></p>
<p id="wisdom-36-31"><span class="verse-num">36:31</span> <span class="verse-body">fecit et vectes de lignis setthim quinque ad continendas tabulas unius lateris tabernaculi</span></p>
<p id="wisdom-36-32"><span class="verse-num">36:32</span> <span class="verse-body">et quinque alios ad alterius lateris tabulas coaptandas et extra hos quinque alios vectes ad occidentalem plagam tabernaculi contra mare</span></p>
<p id="wisdom-36-33"><span class="verse-num">36:33</span> <span class="verse-body">fecit quoque vectem alium qui per medias tabulas ab angulo usque ad angulum perveniret</span></p>
<p id="wisdom-36-34"><span class="verse-num">36:34</span> <span class="verse-body">ipsa autem tabulata deauravit et circulos eorum fecit aureos per quos vectes induci possint quos et ipsos aureis lamminis operuit</span></p>
<p id="wisdom-36-35"><span class="verse-num">36:35</span> <span class="verse-body">fecit et velum de hyacintho purpura vermiculo ac bysso retorta opere polymitario varium atque distinctum</span></p>
<p id="wisdom-36-36"><span class="verse-num">36:36</span> <span class="verse-body">et quattuor columnas de lignis setthim quas cum capitibus deauravit fusis basibus earum argenteis</span></p>
<p id="wisdom-36-37"><span class="verse-num">36:37</span> <span class="verse-body">fecit et tentorium in introitu tabernaculi ex hyacintho purpura vermiculo byssoque retorta opere plumarii</span></p>
<p id="wisdom-36-38"><span class="verse-num">36:38</span> <span class="verse-body">et columnas quinque cum capitibus suis quas operuit auro basesque earum fudit aeneas __________________________________________________________________</span></p>
<h2 id="wisdom-ch-37">Chapter 37</h2>
<p class="verses"><a href="#wisdom-37-1">1</a> <a href="#wisdom-37-2">2</a> <a href="#wisdom-37-3">3</a> <a href="#wisdom-37-4">4</a> <a href="#wisdom-37-5">5</a> <a href="#wisdom-37-6">6</a> <a href="#wisdom-37-7">7</a> <a href="#wisdom-37-8">8</a> <a href="#wisdom-37-9">9</a> <a href="#wisdom-37-10">10</a> <a href="#wisdom-37-11">11</a> <a href="#wisdom-37-12">12</a> <a href="#wisdom-37-13">13</a> <a href="#wisdom-37-14">14</a> <a href="#wisdom-37-15">15</a> <a href="#wisdom-37-16">16</a> <a href="#wisdom-37-17">17</a> <a href="#wisdom-37-18">18</a> <a href="#wisdom-37-19">19</a> <a href="#wisdom-37-20">20</a> <a href="#wisdom-37-21">21</a> <a href="#wisdom-37-22">22</a> <a href="#wisdom-37-23">23</a> <a href="#wisdom-37-24">24</a> <a href="#wisdom-37-25">25</a> <a href="#wisdom-37-26">26</a> <a href="#wisdom-37-27">27</a> <a href="#wisdom-37-28">28</a> <a href="#wisdom-37-29">29</a></p>
<p id="wisdom-37-1"><span class="verse-num">37:1</span> <span class="verse-body">fecit autem Beselehel et arcam de lignis setthim habentem duos semis cubitos in longitudinem et cubitum ac semissem in latitudinem altitudo quoque uno cubito fuit et dimidio vestivitque eam auro purissimo intus ac foris</span></p>
<p id="wisdom-37-2"><span class="verse-num">37:2</span> <span class="verse-body">et fecit illi coronam auream per gyrum</span></p>
<p id="wisdom-37-3"><span class="verse-num">37:3</span> <span class="verse-body">conflans quattuor anulos aureos per quattuor angulos eius duos anulos in latere uno et duos in altero</span></p>
<p id="wisdom-37-4"><span class="verse-num">37:4</span> <span class="verse-body">vectes quoque fecit de lignis setthim quos vestivit auro</span></p>
<p id="wisdom-37-5"><span class="verse-num">37:5</span> <span class="verse-body">et quos misit in anulos qui erant in lateribus arcae ad portandum eam</span></p>
<p id="wisdom-37-6"><span class="verse-num">37:6</span> <span class="verse-body">fecit et propitiatorium id est oraculum de auro mundissimo duorum cubitorum et dimidio in longitudine et cubito ac semisse in latitudine</span></p>
<p id="wisdom-37-7"><span class="verse-num">37:7</span> <span class="verse-body">duos etiam cherubin ex auro ductili quos posuit ex utraque parte propitiatorii</span></p>
<p id="wisdom-37-8"><span class="verse-num">37:8</span> <span class="verse-body">cherub unum in summitate huius partis et cherub alterum in summitate partis alterius duos cherubin in singulis summitatibus propitiatorii</span></p>
<p id="wisdom-37-9"><span class="verse-num">37:9</span> <span class="verse-body">extendentes alas et tegentes propitiatorium seque mutuo et illud respectantes</span></p>
<p id="wisdom-37-10"><span class="verse-num">37:10</span> <span class="verse-body">fecit et mensam de lignis setthim in longitudine duorum cubitorum et in latitudine unius cubiti quae habebat in altitudine cubitum ac semissem</span></p>
<p id="wisdom-37-11"><span class="verse-num">37:11</span> <span class="verse-body">circumdeditque eam auro mundissimo et fecit illi labium aureum per gyrum</span></p>
<p id="wisdom-37-12"><span class="verse-num">37:12</span> <span class="verse-body">ipsique labio coronam interrasilem quattuor digitorum et super eandem alteram coronam auream</span></p>
<p id="wisdom-37-13"><span class="verse-num">37:13</span> <span class="verse-body">fudit et quattuor circulos aureos quos posuit in quattuor angulis per singulos pedes mensae</span></p>
<p id="wisdom-37-14"><span class="verse-num">37:14</span> <span class="verse-body">contra coronam misitque in eos vectes ut possit mensa portari</span></p>
<p id="wisdom-37-15"><span class="verse-num">37:15</span> <span class="verse-body">ipsos quoque vectes fecit de lignis setthim et circumdedit eos auro</span></p>
<p id="wisdom-37-16"><span class="verse-num">37:16</span> <span class="verse-body">et vasa ad diversos usus mensae acetabula fialas cyatos et turibula ex auro puro in quibus offerenda sunt liba</span></p>
<p id="wisdom-37-17"><span class="verse-num">37:17</span> <span class="verse-body">fecit et candelabrum ductile de auro mundissimo de cuius vecte calami scyphi spherulae ac lilia procedebant</span></p>
<p id="wisdom-37-18"><span class="verse-num">37:18</span> <span class="verse-body">sex in utroque latere tres calami ex parte una et tres ex altera</span></p>
<p id="wisdom-37-19"><span class="verse-num">37:19</span> <span class="verse-body">tres scyphi in nucis modum per calamos singulos spherulaeque simul et lilia et tres scyphi instar nucis in calamo altero spherulaeque simul et lilia aequum erat opus sex calamorum qui procedebant de stipite candelabri</span></p>
<p id="wisdom-37-20"><span class="verse-num">37:20</span> <span class="verse-body">in ipso autem vecte erant quattuor scyphi in nucis modum spherulaeque per singulos et lilia</span></p>
<p id="wisdom-37-21"><span class="verse-num">37:21</span> <span class="verse-body">et spherae sub duobus calamis per loca tria qui simul sex fiunt calami procedentes de vecte uno</span></p>
<p id="wisdom-37-22"><span class="verse-num">37:22</span> <span class="verse-body">et spherae igitur et calami ex ipso erant universa ductilia de auro purissimo</span></p>
<p id="wisdom-37-23"><span class="verse-num">37:23</span> <span class="verse-body">fecit et lucernas septem cum emunctoriis suis et vasa ubi quae emuncta sunt extinguuntur de auro mundissimo</span></p>
<p id="wisdom-37-24"><span class="verse-num">37:24</span> <span class="verse-body">talentum auri adpendebat candelabrum cum omnibus vasis suis</span></p>
<p id="wisdom-37-25"><span class="verse-num">37:25</span> <span class="verse-body">fecit et altare thymiamatis de lignis setthim habens per quadrum singulos cubitos et in altitudine duos e cuius angulis procedebant cornua</span></p>
<p id="wisdom-37-26"><span class="verse-num">37:26</span> <span class="verse-body">vestivitque illud auro purissimo cum craticula ac parietibus et cornibus</span></p>
<p id="wisdom-37-27"><span class="verse-num">37:27</span> <span class="verse-body">fecitque ei coronam aureolam per gyrum et duos anulos aureos sub corona per singula latera ut mittantur in eos vectes et possit altare portari</span></p>
<p id="wisdom-37-28"><span class="verse-num">37:28</span> <span class="verse-body">ipsos autem vectes fecit de lignis setthim et operuit lamminis aureis</span></p>
<p id="wisdom-37-29"><span class="verse-num">37:29</span> <span class="verse-body">conposuit et oleum ad sanctificationis unguentum et thymiama de aromatibus mundissimis opere pigmentarii __________________________________________________________________</span></p>
<h2 id="wisdom-ch-38">Chapter 38</h2>
<p class="verses"><a href="#wisdom-38-1">1</a> <a href="#wisdom-38-2">2</a> <a href="#wisdom-38-3">3</a> <a href="#wisdom-38-4">4</a> <a href="#wisdom-38-5">5</a> <a href="#wisdom-38-6">6</a> <a href="#wisdom-38-7">7</a> <a href="#wisdom-38-8">8</a> <a href="#wisdom-38-9">9</a> <a href="#wisdom-38-10">10</a> <a href="#wisdom-38-11">11</a> <a href="#wisdom-38-12">12</a> <a href="#wisdom-38-13">13</a> <a href="#wisdom-38-14">14</a> <a href="#wisdom-38-15">15</a> <a href="#wisdom-38-16">16</a> <a href="#wisdom-38-17">17</a> <a href="#wisdom-38-18">18</a> <a href="#wisdom-38-19">19</a> <a href="#wisdom-38-20">20</a> <a href="#wisdom-38-21">21</a> <a href="#wisdom-38-22">22</a> <a href="#wisdom-38-23">23</a> <a href="#wisdom-38-24">24</a> <a href="#wisdom-38-25">25</a> <a href="#wisdom-38-26">26</a> <a href="#wisdom-38-27">27</a> <a href="#wisdom-38-28">28</a> <a href="#wisdom-38-29">29</a> <a href="#wisdom-38-30">30</a> <a href="#wisdom-38-31">31</a></p>
<p id="wisdom-38-1"><span class="verse-num">38:1</span> <span class="verse-body">fecit et altare holocausti de lignis setthim quinque cubitorum per quadrum et trium in altitudine</span></p>
<p id="wisdom-38-2"><span class="verse-num">38:2</span> <span class="verse-body">cuius cornua de angulis procedebant operuitque illud aeneis lamminis</span></p>
<p id="wisdom-38-3"><span class="verse-num">38:3</span> <span class="verse-body">et in usus eius paravit ex aere vasa diversa lebetas forcipes fuscinulas uncinos et ignium receptacula</span></p>
<p id="wisdom-38-4"><span class="verse-num">38:4</span> <span class="verse-body">craticulamque eius in modum retis fecit aeneam et subter eam in altaris medio arulam</span></p>
<p id="wisdom-38-5"><span class="verse-num">38:5</span> <span class="verse-body">fusis quattuor anulis per totidem retiaculi summitates ad inmittendos vectes ad portandum</span></p>
<p id="wisdom-38-6"><span class="verse-num">38:6</span> <span class="verse-body">quos et ipsos fecit de lignis setthim et operuit lamminis aeneis</span></p>
<p id="wisdom-38-7"><span class="verse-num">38:7</span> <span class="verse-body">induxitque in circulos qui in altaris lateribus eminebant ipsum autem altare non erat solidum sed cavum ex tabulis et intus vacuum</span></p>
<p id="wisdom-38-8"><span class="verse-num">38:8</span> <span class="verse-body">fecit et labrum aeneum cum base sua de speculis mulierum quae excubabant in ostio tabernaculi</span></p>
<p id="wisdom-38-9"><span class="verse-num">38:9</span> <span class="verse-body">et atrium in cuius australi plaga erant tentoria de bysso retorta cubitorum centum</span></p>
<p id="wisdom-38-10"><span class="verse-num">38:10</span> <span class="verse-body">columnae aeneae viginti cum basibus suis capita columnarum et tota operis celatura argentea</span></p>
<p id="wisdom-38-11"><span class="verse-num">38:11</span> <span class="verse-body">aeque ad septentrionalis plagam tentoria columnae basesque et capita columnarum eiusdem et mensurae et operis ac metalli erant</span></p>
<p id="wisdom-38-12"><span class="verse-num">38:12</span> <span class="verse-body">in ea vero plaga quae occidentem respicit fuere tentoria cubitorum quinquaginta columnae decem cum basibus suis aeneae et capita columnarum celata argentea</span></p>
<p id="wisdom-38-13"><span class="verse-num">38:13</span> <span class="verse-body">porro contra orientem quinquaginta cubitorum paravit tentoria</span></p>
<p id="wisdom-38-14"><span class="verse-num">38:14</span> <span class="verse-body">e quibus quindecim cubitos columnarum trium cum basibus suis unum tenebat latus</span></p>
<p id="wisdom-38-15"><span class="verse-num">38:15</span> <span class="verse-body">et in parte altera quia utraque introitum tabernaculi facit quindecim aeque cubitorum erant tentoria columnae tres et bases totidem</span></p>
<p id="wisdom-38-16"><span class="verse-num">38:16</span> <span class="verse-body">cuncta atrii tentoria byssus torta texuerat</span></p>
<p id="wisdom-38-17"><span class="verse-num">38:17</span> <span class="verse-body">bases columnarum fuere aeneae capita autem earum cum celaturis suis argentea sed et ipsas columnas atrii vestivit argento</span></p>
<p id="wisdom-38-18"><span class="verse-num">38:18</span> <span class="verse-body">et in introitu eius opere plumario fecit tentorium ex hyacintho purpura vermiculo ac bysso retorta quod habebat viginti cubitos in longitudine altitudo vero quinque cubitorum erat iuxta mensuram quam cuncta atrii habebant tentoria</span></p>
<p id="wisdom-38-19"><span class="verse-num">38:19</span> <span class="verse-body">columnae autem ingressus fuere quattuor cum basibus aeneis capitaque earum et celaturae argenteae</span></p>
<p id="wisdom-38-20"><span class="verse-num">38:20</span> <span class="verse-body">paxillos quoque tabernaculi et atrii per gyrum fecit aeneos</span></p>
<p id="wisdom-38-21"><span class="verse-num">38:21</span> <span class="verse-body">haec sunt instrumenta tabernaculi testimonii quae numerata sunt iuxta praeceptum Mosi in caerimonias Levitarum per manum Ithamar filii Aaron sacerdotis</span></p>
<p id="wisdom-38-22"><span class="verse-num">38:22</span> <span class="verse-body">quas Beselehel filius Uri filii Hur de tribu Iuda Domino per Mosen iubente conpleverat</span></p>
<p id="wisdom-38-23"><span class="verse-num">38:23</span> <span class="verse-body">iuncto sibi socio Hooliab filio Achisamech de tribu Dan qui et ipse artifex lignorum egregius fuit et polymitarius atque plumarius ex hyacintho purpura vermiculo et bysso</span></p>
<p id="wisdom-38-24"><span class="verse-num">38:24</span> <span class="verse-body">omne aurum quod expensum est in opere sanctuarii et quod oblatum in donariis viginti novem talentorum fuit et septingentorum triginta siclorum ad mensuram sanctuarii</span></p>
<p id="wisdom-38-25"><span class="verse-num">38:25</span> <span class="verse-body">oblatum est autem ab his qui transierant ad numerum a viginti annis et supra de sescentis tribus milibus et quingentis quinquaginta armatorum</span></p>
<p id="wisdom-38-26"><span class="verse-num">38:26</span> <span class="verse-body">fuerunt praeterea centum talenta argenti e quibus conflatae sunt bases sanctuarii et introitus ubi velum pendet</span></p>
<p id="wisdom-38-27"><span class="verse-num">38:27</span> <span class="verse-body">centum bases factae sunt de talentis centum singulis talentis per bases singulas supputatis</span></p>
<p id="wisdom-38-28"><span class="verse-num">38:28</span> <span class="verse-body">de mille autem septingentis et septuaginta quinque fecit capita columnarum quas et ipsas vestivit argento</span></p>
<p id="wisdom-38-29"><span class="verse-num">38:29</span> <span class="verse-body">aeris quoque oblata sunt talenta septuaginta duo milia et quadringenti supra sicli</span></p>
<p id="wisdom-38-30"><span class="verse-num">38:30</span> <span class="verse-body">ex quibus fusae sunt bases in introitu tabernaculi testimonii et altare aeneum cum craticula sua omniaque vasa quae ad usum eius pertinent</span></p>
<p id="wisdom-38-31"><span class="verse-num">38:31</span> <span class="verse-body">et bases atrii tam in circuitu quam in ingressu eius et paxilli tabernaculi atque atrii per gyrum __________________________________________________________________</span></p>
<h2 id="wisdom-ch-39">Chapter 39</h2>
<p class="verses"><a href="#wisdom-39-1">1</a> <a href="#wisdom-39-2">2</a> <a href="#wisdom-39-3">3</a> <a href="#wisdom-39-4">4</a> <a href="#wisdom-39-5">5</a> <a href="#wisdom-39-6">6</a> <a href="#wisdom-39-7">7</a> <a href="#wisdom-39-8">8</a> <a href="#wisdom-39-9">9</a> <a href="#wisdom-39-10">10</a> <a href="#wisdom-39-11">11</a> <a href="#wisdom-39-12">12</a> <a href="#wisdom-39-13">13</a> <a href="#wisdom-39-14">14</a> <a href="#wisdom-39-15">15</a> <a href="#wisdom-39-16">16</a> <a href="#wisdom-39-17">17</a> <a href="#wisdom-39-18">18</a> <a href="#wisdom-39-19">19</a> <a href="#wisdom-39-20">20</a> <a href="#wisdom-39-21">21</a> <a href="#wisdom-39-22">22</a> <a href="#wisdom-39-23">23</a> <a href="#wisdom-39-24">24</a> <a href="#wisdom-39-25">25</a> <a href="#wisdom-39-26">26</a> <a href="#wisdom-39-27">27</a> <a href="#wisdom-39-28">28</a> <a href="#wisdom-39-29">29</a> <a href="#wisdom-39-30">30</a> <a href="#wisdom-39-31">31</a> <a href="#wisdom-39-32">32</a> <a href="#wisdom-39-33">33</a> <a href="#wisdom-39-34">34</a> <a href="#wisdom-39-35">35</a> <a href="#wisdom-39-36">36</a> <a href="#wisdom-39-37">37</a> <a href="#wisdom-39-38">38</a> <a href="#wisdom-39-39">39</a> <a href="#wisdom-39-40">40</a> <a href="#wisdom-39-41">41</a> <a href="#wisdom-39-42">42</a> <a href="#wisdom-39-43">43</a></p>
<p id="wisdom-39-1"><span class="verse-num">39:1</span> <span class="verse-body">de hyacintho vero et purpura vermiculo ac bysso fecit vestes quibus indueretur Aaron quando ministrabat in sanctis sicut praecepit Dominus Mosi</span></p>
<p id="wisdom-39-2"><span class="verse-num">39:2</span> <span class="verse-body">fecit igitur superumerale de auro hyacintho et purpura coccoque bis tincto et bysso retorta</span></p>
<p id="wisdom-39-3"><span class="verse-num">39:3</span> <span class="verse-body">opere polymitario inciditque bratteas aureas et extenuavit in fila ut possint torqueri cum priorum colorum subtemine</span></p>
<p id="wisdom-39-4"><span class="verse-num">39:4</span> <span class="verse-body">duasque oras sibi invicem copulatas in utroque latere summitatum</span></p>
<p id="wisdom-39-5"><span class="verse-num">39:5</span> <span class="verse-body">et balteum ex hisdem coloribus sicut praeceperat Dominus Mosi</span></p>
<p id="wisdom-39-6"><span class="verse-num">39:6</span> <span class="verse-body">paravit et duos lapides onychinos adstrictos et inclusos auro et sculptos arte gemmaria nominibus filiorum Israhel</span></p>
<p id="wisdom-39-7"><span class="verse-num">39:7</span> <span class="verse-body">posuitque eos in lateribus superumeralis in monumentum filiorum Israhel sicut praeceperat Dominus Mosi</span></p>
<p id="wisdom-39-8"><span class="verse-num">39:8</span> <span class="verse-body">fecit et rationale opere polymito iuxta opus superumeralis ex auro hyacintho purpura coccoque bis tincto et bysso retorta</span></p>
<p id="wisdom-39-9"><span class="verse-num">39:9</span> <span class="verse-body">quadrangulum duplex mensurae palmi</span></p>
<p id="wisdom-39-10"><span class="verse-num">39:10</span> <span class="verse-body">et posuit in eo gemmarum ordines quattuor in primo versu erat sardius topazius zmaragdus</span></p>
<p id="wisdom-39-11"><span class="verse-num">39:11</span> <span class="verse-body">in secundo carbunculus sapphyrus iaspis</span></p>
<p id="wisdom-39-12"><span class="verse-num">39:12</span> <span class="verse-body">in tertio ligyrius achates amethistus</span></p>
<p id="wisdom-39-13"><span class="verse-num">39:13</span> <span class="verse-body">in quarto chrysolitus onychinus berillus circumdati et inclusi auro per ordines suos</span></p>
<p id="wisdom-39-14"><span class="verse-num">39:14</span> <span class="verse-body">ipsique lapides duodecim sculpti erant nominibus duodecim tribuum Israhel singuli per nomina singulorum</span></p>
<p id="wisdom-39-15"><span class="verse-num">39:15</span> <span class="verse-body">fecerunt in rationali et catenulas sibi invicem coherentes de auro purissimo</span></p>
<p id="wisdom-39-16"><span class="verse-num">39:16</span> <span class="verse-body">et duos uncinos totidemque anulos aureos porro anulos posuerunt in utroque latere rationalis</span></p>
<p id="wisdom-39-17"><span class="verse-num">39:17</span> <span class="verse-body">e quibus penderent duae catenae aureae quas inseruerunt uncinis qui in superumeralis angulis eminebant</span></p>
<p id="wisdom-39-18"><span class="verse-num">39:18</span> <span class="verse-body">haec et ante et retro ita conveniebant sibi ut superumerale et rationale mutuo necterentur</span></p>
<p id="wisdom-39-19"><span class="verse-num">39:19</span> <span class="verse-body">stricta ad balteum et anulis fortius copulata quos iungebat vitta hyacinthina ne laxe fluerent et a se invicem moverentur sicut praecepit Dominus Mosi</span></p>
<p id="wisdom-39-20"><span class="verse-num">39:20</span> <span class="verse-body">fecerunt quoque tunicam superumeralis totam hyacinthinam</span></p>
<p id="wisdom-39-21"><span class="verse-num">39:21</span> <span class="verse-body">et capitium in superiori parte contra medium oramque per gyrum capitii textilem</span></p>
<p id="wisdom-39-22"><span class="verse-num">39:22</span> <span class="verse-body">deorsum autem ad pedes mala punica ex hyacintho purpura vermiculo ac bysso retorta</span></p>
<p id="wisdom-39-23"><span class="verse-num">39:23</span> <span class="verse-body">et tintinabula de auro mundissimo quae posuerunt inter mala granata in extrema parte tunicae per gyrum</span></p>
<p id="wisdom-39-24"><span class="verse-num">39:24</span> <span class="verse-body">tintinabulum aureum et malum punicum quibus ornatus incedebat pontifex quando ministerio fungebatur sicut praecepit Dominus Mosi</span></p>
<p id="wisdom-39-25"><span class="verse-num">39:25</span> <span class="verse-body">fecerunt et tunicas byssinas opere textili Aaron et filiis eius</span></p>
<p id="wisdom-39-26"><span class="verse-num">39:26</span> <span class="verse-body">et mitras cum coronulis suis ex bysso</span></p>
<p id="wisdom-39-27"><span class="verse-num">39:27</span> <span class="verse-body">feminalia quoque linea byssina</span></p>
<p id="wisdom-39-28"><span class="verse-num">39:28</span> <span class="verse-body">cingulum vero de bysso retorta hyacintho purpura ac vermiculo distinctum arte plumaria sicut praecepit Dominus Mosi</span></p>
<p id="wisdom-39-29"><span class="verse-num">39:29</span> <span class="verse-body">fecerunt et lamminam sacrae venerationis de auro purissimo scripseruntque in ea opere gemmario Sanctum Domini</span></p>
<p id="wisdom-39-30"><span class="verse-num">39:30</span> <span class="verse-body">et strinxerunt eam cum mitra vitta hyacinthina sicut praecepit Dominus Mosi</span></p>
<p id="wisdom-39-31"><span class="verse-num">39:31</span> <span class="verse-body">perfectum est igitur omne opus tabernaculi et tecti testimonii feceruntque filii Israhel cuncta quae praeceperat Dominus Mosi</span></p>
<p id="wisdom-39-32"><span class="verse-num">39:32</span> <span class="verse-body">et obtulerunt tabernaculum et tectum et universam supellectilem anulos tabulas vectes columnas ac bases</span></p>
<p id="wisdom-39-33"><span class="verse-num">39:33</span> <span class="verse-body">opertorium de pellibus arietum rubricatis et aliud operimentum de ianthinis pellibus</span></p>
<p id="wisdom-39-34"><span class="verse-num">39:34</span> <span class="verse-body">velum arcam vectes propitiatorium</span></p>
<p id="wisdom-39-35"><span class="verse-num">39:35</span> <span class="verse-body">mensam cum vasis et propositionis panibus</span></p>
<p id="wisdom-39-36"><span class="verse-num">39:36</span> <span class="verse-body">candelabrum lucernas et utensilia eorum cum oleo</span></p>
<p id="wisdom-39-37"><span class="verse-num">39:37</span> <span class="verse-body">altare aureum et unguentum thymiama ex aromatibus</span></p>
<p id="wisdom-39-38"><span class="verse-num">39:38</span> <span class="verse-body">et tentorium in introitu tabernaculi</span></p>
<p id="wisdom-39-39"><span class="verse-num">39:39</span> <span class="verse-body">altare aeneum retiaculum vectes et vasa eius omnia labrum cum basi sua tentoria atrii et columnas cum basibus suis</span></p>
<p id="wisdom-39-40"><span class="verse-num">39:40</span> <span class="verse-body">tentorium in introitu atrii funiculosque illius et paxillos nihil ex vasis defuit quae in ministerium tabernaculi et in tectum foederis iussa sunt fieri</span></p>
<p id="wisdom-39-41"><span class="verse-num">39:41</span> <span class="verse-body">vestes quoque quibus sacerdotes utuntur in sanctuario Aaron scilicet et filii eius</span></p>
<p id="wisdom-39-42"><span class="verse-num">39:42</span> <span class="verse-body">obtulerunt filii Israhel sicut praeceperat Dominus</span></p>
<p id="wisdom-39-43"><span class="verse-num">39:43</span> <span class="verse-body">quae postquam Moses cuncta vidit expleta benedixit eis __________________________________________________________________</span></p>
<h2 id="wisdom-ch-40">Chapter 40</h2>
<p class="verses"><a href="#wisdom-40-1">1</a> <a href="#wisdom-40-2">2</a> <a href="#wisdom-40-3">3</a> <a href="#wisdom-40-4">4</a> <a href="#wisdom-40-5">5</a> <a href="#wisdom-40-6">6</a> <a href="#wisdom-40-7">7</a> <a href="#wisdom-40-8">8</a> <a href="#wisdom-40-9">9</a> <a href="#wisdom-40-10">10</a> <a href="#wisdom-40-11">11</a> <a href="#wisdom-40-12">12</a> <a href="#wisdom-40-13">13</a> <a href="#wisdom-40-14">14</a> <a href="#wisdom-40-15">15</a> <a href="#wisdom-40-16">16</a> <a href="#wisdom-40-17">17</a> <a href="#wisdom-40-18">18</a> <a href="#wisdom-40-19">19</a> <a href="#wisdom-40-20">20</a> <a href="#wisdom-40-21">21</a> <a href="#wisdom-40-22">22</a> <a href="#wisdom-40-23">23</a> <a href="#wisdom-40-24">24</a> <a href="#wisdom-40-25">25</a> <a href="#wisdom-40-26">26</a> <a href="#wisdom-40-27">27</a> <a href="#wisdom-40-28">28</a> <a href="#wisdom-40-29">29</a> <a href="#wisdom-40-30">30</a> <a href="#wisdom-40-31">31</a> <a href="#wisdom-40-32">32</a> <a href="#wisdom-40-33">33</a> <a href="#wisdom-40-34">34</a> <a href="#wisdom-40-35">35</a></p>
<p id="wisdom-40-1"><span class="verse-num">40:1</span> <span class="verse-body">locutusque est Dominus ad Mosen dicens</span></p>
<p id="wisdom-40-2"><span class="verse-num">40:2</span> <span class="verse-body">mense primo die prima mensis eriges tabernaculum testimonii</span></p>
<p id="wisdom-40-3"><span class="verse-num">40:3</span> <span class="verse-body">et pones in eo arcam dimittesque ante illam velum</span></p>
<p id="wisdom-40-4"><span class="verse-num">40:4</span> <span class="verse-body">et inlata mensa pones super eam quae rite praecepta sunt candelabrum stabit cum lucernis suis</span></p>
<p id="wisdom-40-5"><span class="verse-num">40:5</span> <span class="verse-body">et altare aureum in quo adoletur incensum coram arca testimonii tentorium in introitu tabernaculi pones</span></p>
<p id="wisdom-40-6"><span class="verse-num">40:6</span> <span class="verse-body">et ante illud altare holocausti</span></p>
<p id="wisdom-40-7"><span class="verse-num">40:7</span> <span class="verse-body">labrum inter altare et tabernaculum quod implebis aqua</span></p>
<p id="wisdom-40-8"><span class="verse-num">40:8</span> <span class="verse-body">circumdabisque atrium tentoriis et ingressum eius</span></p>
<p id="wisdom-40-9"><span class="verse-num">40:9</span> <span class="verse-body">et adsumpto unctionis oleo ungues tabernaculum cum vasis suis ut sanctificentur</span></p>
<p id="wisdom-40-10"><span class="verse-num">40:10</span> <span class="verse-body">altare holocausti et omnia vasa eius</span></p>
<p id="wisdom-40-11"><span class="verse-num">40:11</span> <span class="verse-body">labrum cum basi sua omnia unctionis oleo consecrabis ut sint sancta sanctorum</span></p>
<p id="wisdom-40-12"><span class="verse-num">40:12</span> <span class="verse-body">adplicabisque Aaron et filios eius ad fores tabernaculi testimonii et lotos aqua</span></p>
<p id="wisdom-40-13"><span class="verse-num">40:13</span> <span class="verse-body">indues sanctis vestibus ut ministrent mihi et unctio eorum in sacerdotium proficiat sempiternum</span></p>
<p id="wisdom-40-14"><span class="verse-num">40:14</span> <span class="verse-body">fecitque Moses omnia quae praeceperat Dominus</span></p>
<p id="wisdom-40-15"><span class="verse-num">40:15</span> <span class="verse-body">igitur mense primo anni secundi in prima die mensis conlocatum est tabernaculum</span></p>
<p id="wisdom-40-16"><span class="verse-num">40:16</span> <span class="verse-body">erexitque illud Moses et posuit tabulas ac bases et vectes statuitque columnas</span></p>
<p id="wisdom-40-17"><span class="verse-num">40:17</span> <span class="verse-body">et expandit tectum super tabernaculum inposito desuper operimento sicut Dominus imperarat</span></p>
<p id="wisdom-40-18"><span class="verse-num">40:18</span> <span class="verse-body">posuit et testimonium in arca subditis infra vectibus et oraculum desuper</span></p>
<p id="wisdom-40-19"><span class="verse-num">40:19</span> <span class="verse-body">cumque intulisset arcam in tabernaculum adpendit ante eam velum ut expleret Domini iussionem</span></p>
<p id="wisdom-40-20"><span class="verse-num">40:20</span> <span class="verse-body">posuit et mensam in tabernaculo testimonii ad plagam septentrionalem extra velum</span></p>
<p id="wisdom-40-21"><span class="verse-num">40:21</span> <span class="verse-body">ordinatis coram propositionis panibus sicut praeceperat Dominus Mosi</span></p>
<p id="wisdom-40-22"><span class="verse-num">40:22</span> <span class="verse-body">posuit et candelabrum in tabernaculum testimonii e regione mensae in parte australi</span></p>
<p id="wisdom-40-23"><span class="verse-num">40:23</span> <span class="verse-body">locatis per ordinem lucernis iuxta praeceptum Domini</span></p>
<p id="wisdom-40-24"><span class="verse-num">40:24</span> <span class="verse-body">posuit et altare aureum sub tecto testimonii contra velum</span></p>
<p id="wisdom-40-25"><span class="verse-num">40:25</span> <span class="verse-body">et adolevit super eo incensum aromatum sicut iusserat Dominus</span></p>
<p id="wisdom-40-26"><span class="verse-num">40:26</span> <span class="verse-body">posuit et tentorium in introitu tabernaculi</span></p>
<p id="wisdom-40-27"><span class="verse-num">40:27</span> <span class="verse-body">et altare holocausti in vestibulo testimonii offerens in eo holocaustum et sacrificia ut Dominus imperarat</span></p>
<p id="wisdom-40-28"><span class="verse-num">40:28</span> <span class="verse-body">labrum quoque statuit inter tabernaculum testimonii et altare implens illud aqua</span></p>
<p id="wisdom-40-29"><span class="verse-num">40:29</span> <span class="verse-body">laveruntque Moses et Aaron ac filii eius manus suas et pedes</span></p>
<p id="wisdom-40-30"><span class="verse-num">40:30</span> <span class="verse-body">cum ingrederentur tectum foederis et accederent ad altare sicut praeceperat Dominus</span></p>
<p id="wisdom-40-31"><span class="verse-num">40:31</span> <span class="verse-body">erexit et atrium per gyrum tabernaculi et altaris ducto in introitu eius tentorio postquam cuncta perfecta sunt</span></p>
<p id="wisdom-40-32"><span class="verse-num">40:32</span> <span class="verse-body">operuit nubes tabernaculum testimonii et gloria Domini implevit illud</span></p>
<p id="wisdom-40-33"><span class="verse-num">40:33</span> <span class="verse-body">nec poterat Moses ingredi tectum foederis nube operiente omnia et maiestate Domini coruscante quia cuncta nubes operuerat</span></p>
<p id="wisdom-40-34"><span class="verse-num">40:34</span> <span class="verse-body">si quando nubes tabernaculum deserebat proficiscebantur filii Israhel per turmas suas</span></p>
<p id="wisdom-40-35"><span class="verse-num">40:35</span> <span class="verse-body">si pendebat desuper manebant in eodem loco __________________________________________________________________</span></p>
