<h1>2 Peter</h1>
<p class="chapters"><a href="#2-peter-ch-1">1</a> <a href="#2-peter-ch-2">2</a> <a href="#2-peter-ch-3">3</a></p>
<h2 id="2-peter-ch-1">Chapter 1</h2>
<p class="verses"><a href="#2-peter-1-1">1</a> <a href="#2-peter-1-2">2</a> <a href="#2-peter-1-3">3</a> <a href="#2-peter-1-4">4</a> <a href="#2-peter-1-5">5</a> <a href="#2-peter-1-6">6</a> <a href="#2-peter-1-7">7</a> <a href="#2-peter-1-8">8</a> <a href="#2-peter-1-9">9</a> <a href="#2-peter-1-10">10</a> <a href="#2-peter-1-11">11</a> <a href="#2-peter-1-12">12</a> <a href="#2-peter-1-13">13</a> <a href="#2-peter-1-14">14</a> <a href="#2-peter-1-15">15</a> <a href="#2-peter-1-16">16</a> <a href="#2-peter-1-17">17</a> <a href="#2-peter-1-18">18</a> <a href="#2-peter-1-19">19</a> <a href="#2-peter-1-20">20</a> <a href="#2-peter-1-21">21</a></p>
<p id="2-peter-1-1"><span class="verse-num">1:1</span> <span class="verse-body">Simon Petrus servus et apostolus Iesu Christi his qui coaequalem nobis sortiti sunt fidem in iustitia Dei nostri et salvatoris Iesu Christi</span></p>
<p id="2-peter-1-2"><span class="verse-num">1:2</span> <span class="verse-body">gratia vobis et pax adimpleatur in cognitione Domini nostri</span></p>
<p id="2-peter-1-3"><span class="verse-num">1:3</span> <span class="verse-body">quomodo omnia nobis divinae virtutis suae quae ad vitam et pietatem donata est per cognitionem eius qui vocavit nos propria gloria et virtute</span></p>
<p id="2-peter-1-4"><span class="verse-num">1:4</span> <span class="verse-body">per quae maxima et pretiosa nobis promissa donavit ut per haec efficiamini divinae consortes naturae fugientes eius quae in mundo est concupiscentiae corruptionem</span></p>
<p id="2-peter-1-5"><span class="verse-num">1:5</span> <span class="verse-body">vos autem curam omnem subinferentes ministrate in fide vestra virtutem in virtute autem scientiam</span></p>
<p id="2-peter-1-6"><span class="verse-num">1:6</span> <span class="verse-body">in scientia autem abstinentiam in abstinentia autem patientiam in patientia autem pietatem</span></p>
<p id="2-peter-1-7"><span class="verse-num">1:7</span> <span class="verse-body">in pietate autem amorem fraternitatis in amore autem fraternitatis caritatem</span></p>
<p id="2-peter-1-8"><span class="verse-num">1:8</span> <span class="verse-body">haec enim vobis cum adsint et superent non vacuos nec sine fructu vos constituent in Domini nostri Iesu Christi cognitione</span></p>
<p id="2-peter-1-9"><span class="verse-num">1:9</span> <span class="verse-body">cui enim non praesto sunt haec caecus est et manu temptans oblivionem accipiens purgationis veterum suorum delictorum</span></p>
<p id="2-peter-1-10"><span class="verse-num">1:10</span> <span class="verse-body">quapropter fratres magis satagite ut per bona opera certam vestram vocationem et electionem faciatis haec enim facientes non peccabitis aliquando</span></p>
<p id="2-peter-1-11"><span class="verse-num">1:11</span> <span class="verse-body">sic enim abundanter ministrabitur vobis introitus in aeternum regnum Domini nostri et salvatoris Iesu Christi</span></p>
<p id="2-peter-1-12"><span class="verse-num">1:12</span> <span class="verse-body">propter quod incipiam vos semper commonere de his et quidem scientes et confirmatos in praesenti veritate</span></p>
<p id="2-peter-1-13"><span class="verse-num">1:13</span> <span class="verse-body">iustum autem arbitror quamdiu sum in hoc tabernaculo suscitare vos in commonitione</span></p>
<p id="2-peter-1-14"><span class="verse-num">1:14</span> <span class="verse-body">certus quod velox est depositio tabernaculi mei secundum quod et Dominus noster Iesus Christus significavit mihi</span></p>
<p id="2-peter-1-15"><span class="verse-num">1:15</span> <span class="verse-body">dabo autem operam et frequenter habere vos post obitum meum ut horum memoriam faciatis</span></p>
<p id="2-peter-1-16"><span class="verse-num">1:16</span> <span class="verse-body">non enim doctas fabulas secuti notam fecimus vobis Domini nostri Iesu Christi virtutem et praesentiam sed speculatores facti illius magnitudinis</span></p>
<p id="2-peter-1-17"><span class="verse-num">1:17</span> <span class="verse-body">accipiens enim a Deo Patre honorem et gloriam voce delapsa ad eum huiuscemodi a magnifica gloria hic est Filius meus dilectus in quo mihi conplacui</span></p>
<p id="2-peter-1-18"><span class="verse-num">1:18</span> <span class="verse-body">et hanc vocem nos audivimus de caelo adlatam cum essemus cum ipso in monte sancto</span></p>
<p id="2-peter-1-19"><span class="verse-num">1:19</span> <span class="verse-body">et habemus firmiorem propheticum sermonem cui bene facitis adtendentes quasi lucernae lucenti in caliginoso loco donec dies inlucescat et lucifer oriatur in cordibus vestris</span></p>
<p id="2-peter-1-20"><span class="verse-num">1:20</span> <span class="verse-body">hoc primum intellegentes quod omnis prophetia scripturae propria interpretatione non fit</span></p>
<p id="2-peter-1-21"><span class="verse-num">1:21</span> <span class="verse-body">non enim voluntate humana adlata est aliquando prophetia sed Spiritu Sancto inspirati locuti sunt sancti Dei homines __________________________________________________________________</span></p>
<h2 id="2-peter-ch-2">Chapter 2</h2>
<p class="verses"><a href="#2-peter-2-1">1</a> <a href="#2-peter-2-2">2</a> <a href="#2-peter-2-3">3</a> <a href="#2-peter-2-4">4</a> <a href="#2-peter-2-5">5</a> <a href="#2-peter-2-6">6</a> <a href="#2-peter-2-7">7</a> <a href="#2-peter-2-8">8</a> <a href="#2-peter-2-9">9</a> <a href="#2-peter-2-10">10</a> <a href="#2-peter-2-11">11</a> <a href="#2-peter-2-12">12</a> <a href="#2-peter-2-13">13</a> <a href="#2-peter-2-14">14</a> <a href="#2-peter-2-15">15</a> <a href="#2-peter-2-16">16</a> <a href="#2-peter-2-17">17</a> <a href="#2-peter-2-18">18</a> <a href="#2-peter-2-19">19</a> <a href="#2-peter-2-20">20</a> <a href="#2-peter-2-21">21</a> <a href="#2-peter-2-22">22</a></p>
<p id="2-peter-2-1"><span class="verse-num">2:1</span> <span class="verse-body">fuerunt vero et pseudoprophetae in populo sicut et in vobis erunt magistri mendaces qui introducent sectas perditionis et eum qui emit eos Dominum negant superducentes sibi celerem perditionem</span></p>
<p id="2-peter-2-2"><span class="verse-num">2:2</span> <span class="verse-body">et multi sequentur eorum luxurias per quos via veritatis blasphemabitur</span></p>
<p id="2-peter-2-3"><span class="verse-num">2:3</span> <span class="verse-body">et in avaritia fictis verbis de vobis negotiabuntur quibus iudicium iam olim non cessat et perditio eorum non dormitat</span></p>
<p id="2-peter-2-4"><span class="verse-num">2:4</span> <span class="verse-body">si enim Deus angelis peccantibus non pepercit sed rudentibus inferni detractos in tartarum tradidit in iudicium cruciatos reservari</span></p>
<p id="2-peter-2-5"><span class="verse-num">2:5</span> <span class="verse-body">et originali mundo non pepercit sed octavum Noe iustitiae praeconem custodivit diluvium mundo impiorum inducens</span></p>
<p id="2-peter-2-6"><span class="verse-num">2:6</span> <span class="verse-body">et civitates Sodomorum et Gomorraeorum in cinerem redigens eversione damnavit exemplum eorum qui impie acturi sunt ponens</span></p>
<p id="2-peter-2-7"><span class="verse-num">2:7</span> <span class="verse-body">et iustum Loth oppressum a nefandorum iniuria conversatione eruit</span></p>
<p id="2-peter-2-8"><span class="verse-num">2:8</span> <span class="verse-body">aspectu enim et auditu iustus erat habitans apud eos qui diem de die animam iustam iniquis operibus cruciabant</span></p>
<p id="2-peter-2-9"><span class="verse-num">2:9</span> <span class="verse-body">novit Dominus pios de temptatione eripere iniquos vero in diem iudicii cruciandos reservare</span></p>
<p id="2-peter-2-10"><span class="verse-num">2:10</span> <span class="verse-body">magis autem eos qui post carnem in concupiscentia inmunditiae ambulant dominationemque contemnunt audaces sibi placentes sectas non metuunt blasphemantes</span></p>
<p id="2-peter-2-11"><span class="verse-num">2:11</span> <span class="verse-body">ubi angeli fortitudine et virtute cum sint maiores non portant adversum se execrabile iudicium</span></p>
<p id="2-peter-2-12"><span class="verse-num">2:12</span> <span class="verse-body">hii vero velut inrationabilia pecora naturaliter in captionem et in perniciem in his quae ignorant blasphemantes in corruptione sua et peribunt</span></p>
<p id="2-peter-2-13"><span class="verse-num">2:13</span> <span class="verse-body">percipientes mercedem iniustitiae voluptatem existimantes diei delicias coinquinationes et maculae deliciis affluentes in conviviis suis luxuriantes vobiscum</span></p>
<p id="2-peter-2-14"><span class="verse-num">2:14</span> <span class="verse-body">oculos habentes plenos adulterio et incessabiles delicti pellicentes animas instabiles cor exercitatum avaritiae habentes maledictionis filii</span></p>
<p id="2-peter-2-15"><span class="verse-num">2:15</span> <span class="verse-body">derelinquentes rectam viam erraverunt secuti viam Balaam ex Bosor qui mercedem iniquitatis amavit</span></p>
<p id="2-peter-2-16"><span class="verse-num">2:16</span> <span class="verse-body">correptionem vero habuit suae vesaniae subiugale mutum in hominis voce loquens prohibuit prophetae insipientiam</span></p>
<p id="2-peter-2-17"><span class="verse-num">2:17</span> <span class="verse-body">hii sunt fontes sine aqua et nebulae turbinibus exagitatae quibus caligo tenebrarum reservatur</span></p>
<p id="2-peter-2-18"><span class="verse-num">2:18</span> <span class="verse-body">superba enim vanitatis loquentes pellicent in desideriis carnis luxuriae eos qui paululum effugiunt qui in errore conversantur</span></p>
<p id="2-peter-2-19"><span class="verse-num">2:19</span> <span class="verse-body">libertatem illis promittentes cum ipsi servi sint corruptionis a quo enim quis superatus est huius et servus est</span></p>
<p id="2-peter-2-20"><span class="verse-num">2:20</span> <span class="verse-body">si enim refugientes coinquinationes mundi in cognitione Domini nostri et salvatoris Iesu Christi his rursus inpliciti superantur facta sunt eis posteriora deteriora prioribus</span></p>
<p id="2-peter-2-21"><span class="verse-num">2:21</span> <span class="verse-body">melius enim erat illis non cognoscere viam iustitiae quam post agnitionem retrorsum converti ab eo quod illis traditum est sancto mandato</span></p>
<p id="2-peter-2-22"><span class="verse-num">2:22</span> <span class="verse-body">contigit enim eis illud veri proverbii canis reversus ad suum vomitum et sus lota in volutabro luti __________________________________________________________________</span></p>
<h2 id="2-peter-ch-3">Chapter 3</h2>
<p class="verses"><a href="#2-peter-3-1">1</a> <a href="#2-peter-3-2">2</a> <a href="#2-peter-3-3">3</a> <a href="#2-peter-3-4">4</a> <a href="#2-peter-3-5">5</a> <a href="#2-peter-3-6">6</a> <a href="#2-peter-3-7">7</a> <a href="#2-peter-3-8">8</a> <a href="#2-peter-3-9">9</a> <a href="#2-peter-3-10">10</a> <a href="#2-peter-3-11">11</a> <a href="#2-peter-3-12">12</a> <a href="#2-peter-3-13">13</a> <a href="#2-peter-3-14">14</a> <a href="#2-peter-3-15">15</a> <a href="#2-peter-3-16">16</a> <a href="#2-peter-3-17">17</a></p>
<p id="2-peter-3-1"><span class="verse-num">3:1</span> <span class="verse-body">hanc ecce vobis carissimi secundam scribo epistulam in quibus excito vestram in commonitione sinceram mentem</span></p>
<p id="2-peter-3-2"><span class="verse-num">3:2</span> <span class="verse-body">ut memores sitis eorum quae praedixi verborum a sanctis prophetis et apostolorum vestrorum praeceptorum Domini et salvatoris</span></p>
<p id="2-peter-3-3"><span class="verse-num">3:3</span> <span class="verse-body">hoc primum scientes quod venient in novissimis diebus in deceptione inlusores iuxta proprias concupiscentias ambulantes</span></p>
<p id="2-peter-3-4"><span class="verse-num">3:4</span> <span class="verse-body">dicentes ubi est promissio aut adventus eius ex quo enim patres dormierunt omnia sic perseverant ab initio creaturae</span></p>
<p id="2-peter-3-5"><span class="verse-num">3:5</span> <span class="verse-body">latet enim eos hoc volentes quod caeli erant prius et terra de aqua et per aquam consistens Dei verbo</span></p>
<p id="2-peter-3-6"><span class="verse-num">3:6</span> <span class="verse-body">per quae ille tunc mundus aqua inundatus periit</span></p>
<p id="2-peter-3-7"><span class="verse-num">3:7</span> <span class="verse-body">caeli autem qui nunc sunt et terra eodem verbo repositi sunt igni servati in diem iudicii et perditionis impiorum hominum</span></p>
<p id="2-peter-3-8"><span class="verse-num">3:8</span> <span class="verse-body">unum vero hoc non lateat vos carissimi quia unus dies apud Dominum sicut mille anni et mille anni sicut dies unus</span></p>
<p id="2-peter-3-9"><span class="verse-num">3:9</span> <span class="verse-body">non tardat Dominus promissi sed patienter agit propter vos nolens aliquos perire sed omnes ad paenitentiam reverti</span></p>
<p id="2-peter-3-10"><span class="verse-num">3:10</span> <span class="verse-body">adveniet autem dies Domini ut fur in qua caeli magno impetu transient elementa vero calore solventur</span></p>
<p id="2-peter-3-11"><span class="verse-num">3:11</span> <span class="verse-body">cum haec igitur omnia dissolvenda sint quales oportet esse vos in sanctis conversationibus et pietatibus</span></p>
<p id="2-peter-3-12"><span class="verse-num">3:12</span> <span class="verse-body">expectantes et properantes in adventum Dei diei per quam caeli ardentes solventur et elementa ignis ardore tabescent</span></p>
<p id="2-peter-3-13"><span class="verse-num">3:13</span> <span class="verse-body">novos vero caelos et novam terram et promissa ipsius expectamus in quibus iustitia habitat</span></p>
<p id="2-peter-3-14"><span class="verse-num">3:14</span> <span class="verse-body">propter quod carissimi haec expectantes satis agite inmaculati et inviolati ei inveniri in pace</span></p>
<p id="2-peter-3-15"><span class="verse-num">3:15</span> <span class="verse-body">et Domini nostri longanimitatem salutem arbitramini sicut et carissimus frater noster Paulus secundum datam sibi sapientiam scripsit vobis</span></p>
<p id="2-peter-3-16"><span class="verse-num">3:16</span> <span class="verse-body">sicut et in omnibus epistulis loquens in eis de his in quibus sunt quaedam difficilia intellectu quae indocti et instabiles depravant sicut et ceteras scripturas ad suam ipsorum perditionem</span></p>
<p id="2-peter-3-17"><span class="verse-num">3:17</span> <span class="verse-body">vos igitur fratres praescientes custodite ne insipientium errore transducti excidatis a propria firmitate __________________________________________________________________</span></p>
