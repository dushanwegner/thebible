<h1>Galatians</h1>
<p class="chapters"><a href="#galatians-ch-1">1</a> <a href="#galatians-ch-2">2</a> <a href="#galatians-ch-3">3</a> <a href="#galatians-ch-4">4</a> <a href="#galatians-ch-5">5</a> <a href="#galatians-ch-6">6</a></p>
<h2 id="galatians-ch-1">Chapter 1</h2>
<p class="verses"><a href="#galatians-1-1">1</a> <a href="#galatians-1-2">2</a> <a href="#galatians-1-3">3</a> <a href="#galatians-1-4">4</a> <a href="#galatians-1-5">5</a> <a href="#galatians-1-6">6</a> <a href="#galatians-1-7">7</a> <a href="#galatians-1-8">8</a> <a href="#galatians-1-9">9</a> <a href="#galatians-1-10">10</a> <a href="#galatians-1-11">11</a> <a href="#galatians-1-12">12</a> <a href="#galatians-1-13">13</a> <a href="#galatians-1-14">14</a> <a href="#galatians-1-15">15</a> <a href="#galatians-1-16">16</a> <a href="#galatians-1-17">17</a> <a href="#galatians-1-18">18</a> <a href="#galatians-1-19">19</a> <a href="#galatians-1-20">20</a> <a href="#galatians-1-21">21</a> <a href="#galatians-1-22">22</a> <a href="#galatians-1-23">23</a> <a href="#galatians-1-24">24</a></p>
<p id="galatians-1-1"><span class="verse-num">1:1</span> <span class="verse-body">Paulus apostolus non ab hominibus neque per hominem sed per Iesum Christum et Deum Patrem qui suscitavit eum a mortuis</span></p>
<p id="galatians-1-2"><span class="verse-num">1:2</span> <span class="verse-body">et qui mecum sunt omnes fratres ecclesiis Galatiae</span></p>
<p id="galatians-1-3"><span class="verse-num">1:3</span> <span class="verse-body">gratia vobis et pax a Deo Patre et Domino nostro Iesu Christo</span></p>
<p id="galatians-1-4"><span class="verse-num">1:4</span> <span class="verse-body">qui dedit semet ipsum pro peccatis nostris ut eriperet nos de praesenti saeculo nequam secundum voluntatem Dei et Patris nostri</span></p>
<p id="galatians-1-5"><span class="verse-num">1:5</span> <span class="verse-body">cui est gloria in saecula saeculorum amen</span></p>
<p id="galatians-1-6"><span class="verse-num">1:6</span> <span class="verse-body">miror quod sic tam cito transferimini ab eo qui vos vocavit in gratiam Christi in aliud evangelium</span></p>
<p id="galatians-1-7"><span class="verse-num">1:7</span> <span class="verse-body">quod non est aliud nisi sunt aliqui qui vos conturbant et volunt convertere evangelium Christi</span></p>
<p id="galatians-1-8"><span class="verse-num">1:8</span> <span class="verse-body">sed licet nos aut angelus de caelo evangelizet vobis praeterquam quod evangelizavimus vobis anathema sit</span></p>
<p id="galatians-1-9"><span class="verse-num">1:9</span> <span class="verse-body">sicut praediximus et nunc iterum dico si quis vobis evangelizaverit praeter id quod accepistis anathema sit</span></p>
<p id="galatians-1-10"><span class="verse-num">1:10</span> <span class="verse-body">modo enim hominibus suadeo aut Deo aut quaero hominibus placere si adhuc hominibus placerem Christi servus non essem</span></p>
<p id="galatians-1-11"><span class="verse-num">1:11</span> <span class="verse-body">notum enim vobis facio fratres evangelium quod evangelizatum est a me quia non est secundum hominem</span></p>
<p id="galatians-1-12"><span class="verse-num">1:12</span> <span class="verse-body">neque enim ego ab homine accepi illud neque didici sed per revelationem Iesu Christi</span></p>
<p id="galatians-1-13"><span class="verse-num">1:13</span> <span class="verse-body">audistis enim conversationem meam aliquando in iudaismo quoniam supra modum persequebar ecclesiam Dei et expugnabam illam</span></p>
<p id="galatians-1-14"><span class="verse-num">1:14</span> <span class="verse-body">et proficiebam in iudaismo supra multos coetaneos in genere meo abundantius aemulator existens paternarum mearum traditionum</span></p>
<p id="galatians-1-15"><span class="verse-num">1:15</span> <span class="verse-body">cum autem placuit ei qui me segregavit de utero matris meae et vocavit per gratiam suam</span></p>
<p id="galatians-1-16"><span class="verse-num">1:16</span> <span class="verse-body">ut revelaret Filium suum in me ut evangelizarem illum in gentibus continuo non adquievi carni et sanguini</span></p>
<p id="galatians-1-17"><span class="verse-num">1:17</span> <span class="verse-body">neque veni Hierosolyma ad antecessores meos apostolos sed abii in Arabiam et iterum reversus sum Damascum</span></p>
<p id="galatians-1-18"><span class="verse-num">1:18</span> <span class="verse-body">deinde post annos tres veni Hierosolyma videre Petrum et mansi apud eum diebus quindecim</span></p>
<p id="galatians-1-19"><span class="verse-num">1:19</span> <span class="verse-body">alium autem apostolorum vidi neminem nisi Iacobum fratrem Domini</span></p>
<p id="galatians-1-20"><span class="verse-num">1:20</span> <span class="verse-body">quae autem scribo vobis ecce coram Deo quia non mentior</span></p>
<p id="galatians-1-21"><span class="verse-num">1:21</span> <span class="verse-body">deinde veni in partes Syriae et Ciliciae</span></p>
<p id="galatians-1-22"><span class="verse-num">1:22</span> <span class="verse-body">eram autem ignotus facie ecclesiis Iudaeae quae erant in Christo</span></p>
<p id="galatians-1-23"><span class="verse-num">1:23</span> <span class="verse-body">tantum autem auditum habebant quoniam qui persequebatur nos aliquando nunc evangelizat fidem quam aliquando expugnabat</span></p>
<p id="galatians-1-24"><span class="verse-num">1:24</span> <span class="verse-body">et in me clarificabant Deum</span></p>
<h2 id="galatians-ch-2">Chapter 2</h2>
<p class="verses"><a href="#galatians-2-1">1</a> <a href="#galatians-2-2">2</a> <a href="#galatians-2-3">3</a> <a href="#galatians-2-4">4</a> <a href="#galatians-2-5">5</a> <a href="#galatians-2-6">6</a> <a href="#galatians-2-7">7</a> <a href="#galatians-2-8">8</a> <a href="#galatians-2-9">9</a> <a href="#galatians-2-10">10</a> <a href="#galatians-2-11">11</a> <a href="#galatians-2-12">12</a> <a href="#galatians-2-13">13</a> <a href="#galatians-2-14">14</a> <a href="#galatians-2-15">15</a> <a href="#galatians-2-16">16</a> <a href="#galatians-2-17">17</a> <a href="#galatians-2-18">18</a> <a href="#galatians-2-19">19</a> <a href="#galatians-2-20">20</a> <a href="#galatians-2-21">21</a></p>
<p id="galatians-2-1"><span class="verse-num">2:1</span> <span class="verse-body">deinde post annos quattuordecim iterum ascendi Hierosolyma cum Barnaba adsumpto et Tito</span></p>
<p id="galatians-2-2"><span class="verse-num">2:2</span> <span class="verse-body">ascendi autem secundum revelationem et contuli cum illis evangelium quod praedico in gentibus seorsum autem his qui videbantur ne forte in vacuum currerem aut cucurrissem</span></p>
<p id="galatians-2-3"><span class="verse-num">2:3</span> <span class="verse-body">sed neque Titus qui mecum erat cum esset gentilis conpulsus est circumcidi</span></p>
<p id="galatians-2-4"><span class="verse-num">2:4</span> <span class="verse-body">sed propter subintroductos falsos fratres qui subintroierunt explorare libertatem nostram quam habemus in Christo Iesu ut nos in servitutem redigerent</span></p>
<p id="galatians-2-5"><span class="verse-num">2:5</span> <span class="verse-body">quibus neque ad horam cessimus subiectioni ut veritas evangelii permaneat apud vos</span></p>
<p id="galatians-2-6"><span class="verse-num">2:6</span> <span class="verse-body">ab his autem qui videbantur esse aliquid quales aliquando fuerint nihil mea interest Deus personam hominis non accipit mihi enim qui videbantur nihil contulerunt</span></p>
<p id="galatians-2-7"><span class="verse-num">2:7</span> <span class="verse-body">sed e contra cum vidissent quod creditum est mihi evangelium praeputii sicut Petro circumcisionis</span></p>
<p id="galatians-2-8"><span class="verse-num">2:8</span> <span class="verse-body">qui enim operatus est Petro in apostolatum circumcisionis operatus est et mihi inter gentes</span></p>
<p id="galatians-2-9"><span class="verse-num">2:9</span> <span class="verse-body">et cum cognovissent gratiam quae data est mihi Iacobus et Cephas et Iohannes qui videbantur columnae esse dextras dederunt mihi et Barnabae societatis ut nos in gentes ipsi autem in circumcisionem</span></p>
<p id="galatians-2-10"><span class="verse-num">2:10</span> <span class="verse-body">tantum ut pauperum memores essemus quod etiam sollicitus fui hoc ipsum facere</span></p>
<p id="galatians-2-11"><span class="verse-num">2:11</span> <span class="verse-body">cum autem venisset Cephas Antiochiam in faciem ei restiti quia reprehensibilis erat</span></p>
<p id="galatians-2-12"><span class="verse-num">2:12</span> <span class="verse-body">prius enim quam venirent quidam ab Iacobo cum gentibus edebat cum autem venissent subtrahebat et segregabat se timens eos qui ex circumcisione erant</span></p>
<p id="galatians-2-13"><span class="verse-num">2:13</span> <span class="verse-body">et simulationi eius consenserunt ceteri Iudaei ita ut et Barnabas duceretur ab eis in illa simulatione</span></p>
<p id="galatians-2-14"><span class="verse-num">2:14</span> <span class="verse-body">sed cum vidissem quod non recte ambularent ad veritatem evangelii dixi Cephae coram omnibus si tu cum Iudaeus sis gentiliter et non iudaice vivis quomodo gentes cogis iudaizare</span></p>
<p id="galatians-2-15"><span class="verse-num">2:15</span> <span class="verse-body">nos natura Iudaei et non ex gentibus peccatores</span></p>
<p id="galatians-2-16"><span class="verse-num">2:16</span> <span class="verse-body">scientes autem quod non iustificatur homo ex operibus legis nisi per fidem Iesu Christi et nos in Christo Iesu credidimus ut iustificemur ex fide Christi et non ex operibus legis propter quod ex operibus legis non iustificabitur omnis caro</span></p>
<p id="galatians-2-17"><span class="verse-num">2:17</span> <span class="verse-body">quod si quaerentes iustificari in Christo inventi sumus et ipsi peccatores numquid Christus peccati minister est absit</span></p>
<p id="galatians-2-18"><span class="verse-num">2:18</span> <span class="verse-body">si enim quae destruxi haec iterum aedifico praevaricatorem me constituo</span></p>
<p id="galatians-2-19"><span class="verse-num">2:19</span> <span class="verse-body">ego enim per legem legi mortuus sum ut Deo vivam Christo confixus sum cruci</span></p>
<p id="galatians-2-20"><span class="verse-num">2:20</span> <span class="verse-body">vivo autem iam non ego vivit vero in me Christus quod autem nunc vivo in carne in fide vivo Filii Dei qui dilexit me et tradidit se ipsum pro me</span></p>
<p id="galatians-2-21"><span class="verse-num">2:21</span> <span class="verse-body">non abicio gratiam Dei si enim per legem iustitia ergo Christus gratis mortuus est</span></p>
<h2 id="galatians-ch-3">Chapter 3</h2>
<p class="verses"><a href="#galatians-3-1">1</a> <a href="#galatians-3-2">2</a> <a href="#galatians-3-3">3</a> <a href="#galatians-3-4">4</a> <a href="#galatians-3-5">5</a> <a href="#galatians-3-6">6</a> <a href="#galatians-3-7">7</a> <a href="#galatians-3-8">8</a> <a href="#galatians-3-9">9</a> <a href="#galatians-3-10">10</a> <a href="#galatians-3-11">11</a> <a href="#galatians-3-12">12</a> <a href="#galatians-3-13">13</a> <a href="#galatians-3-14">14</a> <a href="#galatians-3-15">15</a> <a href="#galatians-3-16">16</a> <a href="#galatians-3-17">17</a> <a href="#galatians-3-18">18</a> <a href="#galatians-3-19">19</a> <a href="#galatians-3-20">20</a> <a href="#galatians-3-21">21</a> <a href="#galatians-3-22">22</a> <a href="#galatians-3-23">23</a> <a href="#galatians-3-24">24</a> <a href="#galatians-3-25">25</a> <a href="#galatians-3-26">26</a> <a href="#galatians-3-27">27</a> <a href="#galatians-3-28">28</a> <a href="#galatians-3-29">29</a></p>
<p id="galatians-3-1"><span class="verse-num">3:1</span> <span class="verse-body">o insensati Galatae quis vos fascinavit ante quorum oculos Iesus Christus proscriptus est crucifixus</span></p>
<p id="galatians-3-2"><span class="verse-num">3:2</span> <span class="verse-body">hoc solum volo a vobis discere ex operibus legis Spiritum accepistis an ex auditu fidei</span></p>
<p id="galatians-3-3"><span class="verse-num">3:3</span> <span class="verse-body">sic stulti estis cum Spiritu coeperitis nunc carne consummamini</span></p>
<p id="galatians-3-4"><span class="verse-num">3:4</span> <span class="verse-body">tanta passi estis sine causa si tamen sine causa</span></p>
<p id="galatians-3-5"><span class="verse-num">3:5</span> <span class="verse-body">qui ergo tribuit vobis Spiritum et operatur virtutes in vobis ex operibus legis an ex auditu fidei</span></p>
<p id="galatians-3-6"><span class="verse-num">3:6</span> <span class="verse-body">sicut Abraham credidit Deo et reputatum est ei ad iustitiam</span></p>
<p id="galatians-3-7"><span class="verse-num">3:7</span> <span class="verse-body">cognoscitis ergo quia qui ex fide sunt hii sunt filii Abrahae</span></p>
<p id="galatians-3-8"><span class="verse-num">3:8</span> <span class="verse-body">providens autem scriptura quia ex fide iustificat gentes Deus praenuntiavit Abrahae quia benedicentur in te omnes gentes</span></p>
<p id="galatians-3-9"><span class="verse-num">3:9</span> <span class="verse-body">igitur qui ex fide sunt benedicentur cum fideli Abraham</span></p>
<p id="galatians-3-10"><span class="verse-num">3:10</span> <span class="verse-body">quicumque enim ex operibus legis sunt sub maledicto sunt scriptum est enim maledictus omnis qui non permanserit in omnibus quae scripta sunt in libro legis ut faciat ea</span></p>
<p id="galatians-3-11"><span class="verse-num">3:11</span> <span class="verse-body">quoniam autem in lege nemo iustificatur apud Deum manifestum est quia iustus ex fide vivit</span></p>
<p id="galatians-3-12"><span class="verse-num">3:12</span> <span class="verse-body">lex autem non est ex fide sed qui fecerit ea vivet in illis</span></p>
<p id="galatians-3-13"><span class="verse-num">3:13</span> <span class="verse-body">Christus nos redemit de maledicto legis factus pro nobis maledictum quia scriptum est maledictus omnis qui pendet in ligno</span></p>
<p id="galatians-3-14"><span class="verse-num">3:14</span> <span class="verse-body">ut in gentibus benedictio Abrahae fieret in Christo Iesu ut pollicitationem Spiritus accipiamus per fidem</span></p>
<p id="galatians-3-15"><span class="verse-num">3:15</span> <span class="verse-body">fratres secundum hominem dico tamen hominis confirmatum testamentum nemo spernit aut superordinat</span></p>
<p id="galatians-3-16"><span class="verse-num">3:16</span> <span class="verse-body">Abrahae dictae sunt promissiones et semini eius non dicit et seminibus quasi in multis sed quasi in uno et semini tuo qui est Christus</span></p>
<p id="galatians-3-17"><span class="verse-num">3:17</span> <span class="verse-body">hoc autem dico testamentum confirmatum a Deo quae post quadringentos et triginta annos facta est lex non irritam facit ad evacuandam promissionem</span></p>
<p id="galatians-3-18"><span class="verse-num">3:18</span> <span class="verse-body">nam si ex lege hereditas iam non ex repromissione Abrahae autem per promissionem donavit Deus</span></p>
<p id="galatians-3-19"><span class="verse-num">3:19</span> <span class="verse-body">quid igitur lex propter transgressiones posita est donec veniret semen cui promiserat ordinata per angelos in manu mediatoris</span></p>
<p id="galatians-3-20"><span class="verse-num">3:20</span> <span class="verse-body">mediator autem unius non est Deus autem unus est</span></p>
<p id="galatians-3-21"><span class="verse-num">3:21</span> <span class="verse-body">lex ergo adversus promissa Dei absit si enim data esset lex quae posset vivificare vere ex lege esset iustitia</span></p>
<p id="galatians-3-22"><span class="verse-num">3:22</span> <span class="verse-body">sed conclusit scriptura omnia sub peccato ut promissio ex fide Iesu Christi daretur credentibus</span></p>
<p id="galatians-3-23"><span class="verse-num">3:23</span> <span class="verse-body">prius autem quam veniret fides sub lege custodiebamur conclusi in eam fidem quae revelanda erat</span></p>
<p id="galatians-3-24"><span class="verse-num">3:24</span> <span class="verse-body">itaque lex pedagogus noster fuit in Christo ut ex fide iustificemur</span></p>
<p id="galatians-3-25"><span class="verse-num">3:25</span> <span class="verse-body">at ubi venit fides iam non sumus sub pedagogo</span></p>
<p id="galatians-3-26"><span class="verse-num">3:26</span> <span class="verse-body">omnes enim filii Dei estis per fidem in Christo Iesu</span></p>
<p id="galatians-3-27"><span class="verse-num">3:27</span> <span class="verse-body">quicumque enim in Christo baptizati estis Christum induistis</span></p>
<p id="galatians-3-28"><span class="verse-num">3:28</span> <span class="verse-body">non est Iudaeus neque Graecus non est servus neque liber non est masculus neque femina omnes enim vos unum estis in Christo Iesu</span></p>
<p id="galatians-3-29"><span class="verse-num">3:29</span> <span class="verse-body">si autem vos Christi ergo Abrahae semen estis secundum promissionem heredes</span></p>
<h2 id="galatians-ch-4">Chapter 4</h2>
<p class="verses"><a href="#galatians-4-1">1</a> <a href="#galatians-4-2">2</a> <a href="#galatians-4-3">3</a> <a href="#galatians-4-4">4</a> <a href="#galatians-4-5">5</a> <a href="#galatians-4-6">6</a> <a href="#galatians-4-7">7</a> <a href="#galatians-4-8">8</a> <a href="#galatians-4-9">9</a> <a href="#galatians-4-10">10</a> <a href="#galatians-4-11">11</a> <a href="#galatians-4-12">12</a> <a href="#galatians-4-13">13</a> <a href="#galatians-4-14">14</a> <a href="#galatians-4-15">15</a> <a href="#galatians-4-16">16</a> <a href="#galatians-4-17">17</a> <a href="#galatians-4-18">18</a> <a href="#galatians-4-19">19</a> <a href="#galatians-4-20">20</a> <a href="#galatians-4-21">21</a> <a href="#galatians-4-22">22</a> <a href="#galatians-4-23">23</a> <a href="#galatians-4-24">24</a> <a href="#galatians-4-25">25</a> <a href="#galatians-4-26">26</a> <a href="#galatians-4-27">27</a> <a href="#galatians-4-28">28</a> <a href="#galatians-4-29">29</a> <a href="#galatians-4-30">30</a> <a href="#galatians-4-31">31</a></p>
<p id="galatians-4-1"><span class="verse-num">4:1</span> <span class="verse-body">dico autem quanto tempore heres parvulus est nihil differt servo cum sit dominus omnium</span></p>
<p id="galatians-4-2"><span class="verse-num">4:2</span> <span class="verse-body">sed sub tutoribus est et actoribus usque ad praefinitum tempus a patre</span></p>
<p id="galatians-4-3"><span class="verse-num">4:3</span> <span class="verse-body">ita et nos cum essemus parvuli sub elementis mundi eramus servientes</span></p>
<p id="galatians-4-4"><span class="verse-num">4:4</span> <span class="verse-body">at ubi venit plenitudo temporis misit Deus Filium suum factum ex muliere factum sub lege</span></p>
<p id="galatians-4-5"><span class="verse-num">4:5</span> <span class="verse-body">ut eos qui sub lege erant redimeret ut adoptionem filiorum reciperemus</span></p>
<p id="galatians-4-6"><span class="verse-num">4:6</span> <span class="verse-body">quoniam autem estis filii misit Deus Spiritum Filii sui in corda nostra clamantem Abba Pater</span></p>
<p id="galatians-4-7"><span class="verse-num">4:7</span> <span class="verse-body">itaque iam non es servus sed filius quod si filius et heres per Deum</span></p>
<p id="galatians-4-8"><span class="verse-num">4:8</span> <span class="verse-body">sed tunc quidem ignorantes Deum his qui natura non sunt dii serviebatis</span></p>
<p id="galatians-4-9"><span class="verse-num">4:9</span> <span class="verse-body">nunc autem cum cognoveritis Deum immo cogniti sitis a Deo quomodo convertimini iterum ad infirma et egena elementa quibus denuo servire vultis</span></p>
<p id="galatians-4-10"><span class="verse-num">4:10</span> <span class="verse-body">dies observatis et menses et tempora et annos</span></p>
<p id="galatians-4-11"><span class="verse-num">4:11</span> <span class="verse-body">timeo vos ne forte sine causa laboraverim in vobis</span></p>
<p id="galatians-4-12"><span class="verse-num">4:12</span> <span class="verse-body">estote sicut et ego quia et ego sicut vos fratres obsecro vos nihil me laesistis</span></p>
<p id="galatians-4-13"><span class="verse-num">4:13</span> <span class="verse-body">scitis autem quia per infirmitatem carnis evangelizavi vobis iam pridem</span></p>
<p id="galatians-4-14"><span class="verse-num">4:14</span> <span class="verse-body">et temptationem vestram in carne mea non sprevistis neque respuistis sed sicut angelum Dei excepistis me sicut Christum Iesum</span></p>
<p id="galatians-4-15"><span class="verse-num">4:15</span> <span class="verse-body">ubi est ergo beatitudo vestra testimonium enim perhibeo vobis quia si fieri posset oculos vestros eruissetis et dedissetis mihi</span></p>
<p id="galatians-4-16"><span class="verse-num">4:16</span> <span class="verse-body">ergo inimicus vobis factus sum verum dicens vobis</span></p>
<p id="galatians-4-17"><span class="verse-num">4:17</span> <span class="verse-body">aemulantur vos non bene sed excludere vos volunt ut illos aemulemini</span></p>
<p id="galatians-4-18"><span class="verse-num">4:18</span> <span class="verse-body">bonum autem aemulamini in bono semper et non tantum cum praesens sum apud vos</span></p>
<p id="galatians-4-19"><span class="verse-num">4:19</span> <span class="verse-body">filioli mei quos iterum parturio donec formetur Christus in vobis</span></p>
<p id="galatians-4-20"><span class="verse-num">4:20</span> <span class="verse-body">vellem autem esse apud vos modo et mutare vocem meam quoniam confundor in vobis</span></p>
<p id="galatians-4-21"><span class="verse-num">4:21</span> <span class="verse-body">dicite mihi qui sub lege vultis esse legem non legistis</span></p>
<p id="galatians-4-22"><span class="verse-num">4:22</span> <span class="verse-body">scriptum est enim quoniam Abraham duos filios habuit unum de ancilla et unum de libera</span></p>
<p id="galatians-4-23"><span class="verse-num">4:23</span> <span class="verse-body">sed qui de ancilla secundum carnem natus est qui autem de libera per repromissionem</span></p>
<p id="galatians-4-24"><span class="verse-num">4:24</span> <span class="verse-body">quae sunt per allegoriam dicta haec enim sunt duo testamenta unum quidem a monte Sina in servitutem generans quae est Agar</span></p>
<p id="galatians-4-25"><span class="verse-num">4:25</span> <span class="verse-body">Sina enim mons est in Arabia qui coniunctus est ei quae nunc est Hierusalem et servit cum filiis eius</span></p>
<p id="galatians-4-26"><span class="verse-num">4:26</span> <span class="verse-body">illa autem quae sursum est Hierusalem libera est quae est mater nostra</span></p>
<p id="galatians-4-27"><span class="verse-num">4:27</span> <span class="verse-body">scriptum est enim laetare sterilis quae non paris erumpe et exclama quae non parturis quia multi filii desertae magis quam eius quae habet virum</span></p>
<p id="galatians-4-28"><span class="verse-num">4:28</span> <span class="verse-body">nos autem fratres secundum Isaac promissionis filii sumus</span></p>
<p id="galatians-4-29"><span class="verse-num">4:29</span> <span class="verse-body">sed quomodo tunc qui secundum carnem natus fuerat persequebatur eum qui secundum spiritum ita et nunc</span></p>
<p id="galatians-4-30"><span class="verse-num">4:30</span> <span class="verse-body">sed quid dicit scriptura eice ancillam et filium eius non enim heres erit filius ancillae cum filio liberae</span></p>
<p id="galatians-4-31"><span class="verse-num">4:31</span> <span class="verse-body">itaque fratres non sumus ancillae filii sed liberae qua libertate nos Christus liberavit</span></p>
<h2 id="galatians-ch-5">Chapter 5</h2>
<p class="verses"><a href="#galatians-5-1">1</a> <a href="#galatians-5-2">2</a> <a href="#galatians-5-3">3</a> <a href="#galatians-5-4">4</a> <a href="#galatians-5-5">5</a> <a href="#galatians-5-6">6</a> <a href="#galatians-5-7">7</a> <a href="#galatians-5-8">8</a> <a href="#galatians-5-9">9</a> <a href="#galatians-5-10">10</a> <a href="#galatians-5-11">11</a> <a href="#galatians-5-12">12</a> <a href="#galatians-5-13">13</a> <a href="#galatians-5-14">14</a> <a href="#galatians-5-15">15</a> <a href="#galatians-5-16">16</a> <a href="#galatians-5-17">17</a> <a href="#galatians-5-18">18</a> <a href="#galatians-5-19">19</a> <a href="#galatians-5-20">20</a> <a href="#galatians-5-21">21</a> <a href="#galatians-5-22">22</a> <a href="#galatians-5-23">23</a> <a href="#galatians-5-24">24</a> <a href="#galatians-5-25">25</a> <a href="#galatians-5-26">26</a></p>
<p id="galatians-5-1"><span class="verse-num">5:1</span> <span class="verse-body">state et nolite iterum iugo servitutis contineri</span></p>
<p id="galatians-5-2"><span class="verse-num">5:2</span> <span class="verse-body">ecce ego Paulus dico vobis quoniam si circumcidamini Christus vobis nihil proderit</span></p>
<p id="galatians-5-3"><span class="verse-num">5:3</span> <span class="verse-body">testificor autem rursum omni homini circumcidenti se quoniam debitor est universae legis faciendae</span></p>
<p id="galatians-5-4"><span class="verse-num">5:4</span> <span class="verse-body">evacuati estis a Christo qui in lege iustificamini a gratia excidistis</span></p>
<p id="galatians-5-5"><span class="verse-num">5:5</span> <span class="verse-body">nos enim spiritu ex fide spem iustitiae expectamus</span></p>
<p id="galatians-5-6"><span class="verse-num">5:6</span> <span class="verse-body">nam in Christo Iesu neque circumcisio aliquid valet neque praeputium sed fides quae per caritatem operatur</span></p>
<p id="galatians-5-7"><span class="verse-num">5:7</span> <span class="verse-body">currebatis bene quis vos inpedivit veritati non oboedire</span></p>
<p id="galatians-5-8"><span class="verse-num">5:8</span> <span class="verse-body">persuasio non est ex eo qui vocat vos</span></p>
<p id="galatians-5-9"><span class="verse-num">5:9</span> <span class="verse-body">modicum fermentum totam massam corrumpit</span></p>
<p id="galatians-5-10"><span class="verse-num">5:10</span> <span class="verse-body">ego confido in vobis in Domino quod nihil aliud sapietis qui autem conturbat vos portabit iudicium quicumque est ille</span></p>
<p id="galatians-5-11"><span class="verse-num">5:11</span> <span class="verse-body">ego autem fratres si circumcisionem adhuc praedico quid adhuc persecutionem patior ergo evacuatum est scandalum crucis</span></p>
<p id="galatians-5-12"><span class="verse-num">5:12</span> <span class="verse-body">utinam et abscidantur qui vos conturbant</span></p>
<p id="galatians-5-13"><span class="verse-num">5:13</span> <span class="verse-body">vos enim in libertatem vocati estis fratres tantum ne libertatem in occasionem detis carnis sed per caritatem servite invicem</span></p>
<p id="galatians-5-14"><span class="verse-num">5:14</span> <span class="verse-body">omnis enim lex in uno sermone impletur diliges proximum tuum sicut te ipsum</span></p>
<p id="galatians-5-15"><span class="verse-num">5:15</span> <span class="verse-body">quod si invicem mordetis et comeditis videte ne ab invicem consumamini</span></p>
<p id="galatians-5-16"><span class="verse-num">5:16</span> <span class="verse-body">dico autem spiritu ambulate et desiderium carnis non perficietis</span></p>
<p id="galatians-5-17"><span class="verse-num">5:17</span> <span class="verse-body">caro enim concupiscit adversus spiritum spiritus autem adversus carnem haec enim invicem adversantur ut non quaecumque vultis illa faciatis</span></p>
<p id="galatians-5-18"><span class="verse-num">5:18</span> <span class="verse-body">quod si spiritu ducimini non estis sub lege</span></p>
<p id="galatians-5-19"><span class="verse-num">5:19</span> <span class="verse-body">manifesta autem sunt opera carnis quae sunt fornicatio inmunditia luxuria</span></p>
<p id="galatians-5-20"><span class="verse-num">5:20</span> <span class="verse-body">idolorum servitus veneficia inimicitiae contentiones aemulationes irae rixae dissensiones sectae</span></p>
<p id="galatians-5-21"><span class="verse-num">5:21</span> <span class="verse-body">invidiae homicidia ebrietates comesationes et his similia quae praedico vobis sicut praedixi quoniam qui talia agunt regnum Dei non consequentur</span></p>
<p id="galatians-5-22"><span class="verse-num">5:22</span> <span class="verse-body">fructus autem Spiritus est caritas gaudium pax longanimitas bonitas benignitas</span></p>
<p id="galatians-5-23"><span class="verse-num">5:23</span> <span class="verse-body">fides modestia continentia adversus huiusmodi non est lex</span></p>
<p id="galatians-5-24"><span class="verse-num">5:24</span> <span class="verse-body">qui autem sunt Christi carnem crucifixerunt cum vitiis et concupiscentiis</span></p>
<p id="galatians-5-25"><span class="verse-num">5:25</span> <span class="verse-body">si vivimus spiritu spiritu et ambulemus</span></p>
<p id="galatians-5-26"><span class="verse-num">5:26</span> <span class="verse-body">non efficiamur inanis gloriae cupidi invicem provocantes invicem invidentes</span></p>
<h2 id="galatians-ch-6">Chapter 6</h2>
<p class="verses"><a href="#galatians-6-1">1</a> <a href="#galatians-6-2">2</a> <a href="#galatians-6-3">3</a> <a href="#galatians-6-4">4</a> <a href="#galatians-6-5">5</a> <a href="#galatians-6-6">6</a> <a href="#galatians-6-7">7</a> <a href="#galatians-6-8">8</a> <a href="#galatians-6-9">9</a> <a href="#galatians-6-10">10</a> <a href="#galatians-6-11">11</a> <a href="#galatians-6-12">12</a> <a href="#galatians-6-13">13</a> <a href="#galatians-6-14">14</a> <a href="#galatians-6-15">15</a> <a href="#galatians-6-16">16</a> <a href="#galatians-6-17">17</a></p>
<p id="galatians-6-1"><span class="verse-num">6:1</span> <span class="verse-body">fratres et si praeoccupatus fuerit homo in aliquo delicto vos qui spiritales estis huiusmodi instruite in spiritu lenitatis considerans te ipsum ne et tu tempteris</span></p>
<p id="galatians-6-2"><span class="verse-num">6:2</span> <span class="verse-body">alter alterius onera portate et sic adimplebitis legem Christi</span></p>
<p id="galatians-6-3"><span class="verse-num">6:3</span> <span class="verse-body">nam si quis existimat se aliquid esse cum sit nihil ipse se seducit</span></p>
<p id="galatians-6-4"><span class="verse-num">6:4</span> <span class="verse-body">opus autem suum probet unusquisque et sic in semet ipso tantum gloriam habebit et non in altero</span></p>
<p id="galatians-6-5"><span class="verse-num">6:5</span> <span class="verse-body">unusquisque enim onus suum portabit</span></p>
<p id="galatians-6-6"><span class="verse-num">6:6</span> <span class="verse-body">communicet autem is qui catecizatur verbum ei qui se catecizat in omnibus bonis</span></p>
<p id="galatians-6-7"><span class="verse-num">6:7</span> <span class="verse-body">nolite errare Deus non inridetur</span></p>
<p id="galatians-6-8"><span class="verse-num">6:8</span> <span class="verse-body">quae enim seminaverit homo haec et metet quoniam qui seminat in carne sua de carne et metet corruptionem qui autem seminat in spiritu de spiritu metet vitam aeternam</span></p>
<p id="galatians-6-9"><span class="verse-num">6:9</span> <span class="verse-body">bonum autem facientes non deficiamus tempore enim suo metemus non deficientes</span></p>
<p id="galatians-6-10"><span class="verse-num">6:10</span> <span class="verse-body">ergo dum tempus habemus operemur bonum ad omnes maxime autem ad domesticos fidei</span></p>
<p id="galatians-6-11"><span class="verse-num">6:11</span> <span class="verse-body">videte qualibus litteris scripsi vobis mea manu</span></p>
<p id="galatians-6-12"><span class="verse-num">6:12</span> <span class="verse-body">quicumque volunt placere in carne hii cogunt vos circumcidi tantum ut crucis Christi persecutionem non patiantur</span></p>
<p id="galatians-6-13"><span class="verse-num">6:13</span> <span class="verse-body">neque enim qui circumciduntur legem custodiunt sed volunt vos circumcidi ut in carne vestra glorientur</span></p>
<p id="galatians-6-14"><span class="verse-num">6:14</span> <span class="verse-body">mihi autem absit gloriari nisi in cruce Domini nostri Iesu Christi per quem mihi mundus crucifixus est et ego mundo</span></p>
<p id="galatians-6-15"><span class="verse-num">6:15</span> <span class="verse-body">in Christo enim Iesu neque circumcisio aliquid valet neque praeputium sed nova creatura</span></p>
<p id="galatians-6-16"><span class="verse-num">6:16</span> <span class="verse-body">et quicumque hanc regulam secuti fuerint pax super illos et misericordia et super Israhel Dei</span></p>
<p id="galatians-6-17"><span class="verse-num">6:17</span> <span class="verse-body">de cetero nemo mihi molestus sit ego enim stigmata Iesu in corpore meo porto</span></p>
