<h1>James</h1>
<p class="chapters"><a href="#james-ch-1">1</a> <a href="#james-ch-2">2</a> <a href="#james-ch-3">3</a> <a href="#james-ch-4">4</a> <a href="#james-ch-5">5</a></p>
<h2 id="james-ch-1">Chapter 1</h2>
<p class="verses"><a href="#james-1-1">1</a> <a href="#james-1-2">2</a> <a href="#james-1-3">3</a> <a href="#james-1-4">4</a> <a href="#james-1-5">5</a> <a href="#james-1-6">6</a> <a href="#james-1-7">7</a> <a href="#james-1-8">8</a> <a href="#james-1-9">9</a> <a href="#james-1-10">10</a> <a href="#james-1-11">11</a> <a href="#james-1-12">12</a> <a href="#james-1-13">13</a> <a href="#james-1-14">14</a> <a href="#james-1-15">15</a> <a href="#james-1-16">16</a> <a href="#james-1-17">17</a> <a href="#james-1-18">18</a> <a href="#james-1-19">19</a> <a href="#james-1-20">20</a> <a href="#james-1-21">21</a> <a href="#james-1-22">22</a> <a href="#james-1-23">23</a> <a href="#james-1-24">24</a> <a href="#james-1-25">25</a> <a href="#james-1-26">26</a> <a href="#james-1-27">27</a></p>
<p id="james-1-1"><span class="verse-num">1:1</span> <span class="verse-body">Iacobus Dei et Domini nostri Iesu Christi servus duodecim tribubus quae sunt in dispersione salutem</span></p>
<p id="james-1-2"><span class="verse-num">1:2</span> <span class="verse-body">omne gaudium existimate fratres mei cum in temptationibus variis incideritis</span></p>
<p id="james-1-3"><span class="verse-num">1:3</span> <span class="verse-body">scientes quod probatio fidei vestrae patientiam operatur</span></p>
<p id="james-1-4"><span class="verse-num">1:4</span> <span class="verse-body">patientia autem opus perfectum habeat ut sitis perfecti et integri in nullo deficientes</span></p>
<p id="james-1-5"><span class="verse-num">1:5</span> <span class="verse-body">si quis autem vestrum indiget sapientiam postulet a Deo qui dat omnibus affluenter et non inproperat et dabitur ei</span></p>
<p id="james-1-6"><span class="verse-num">1:6</span> <span class="verse-body">postulet autem in fide nihil haesitans qui enim haesitat similis est fluctui maris qui a vento movetur et circumfertur</span></p>
<p id="james-1-7"><span class="verse-num">1:7</span> <span class="verse-body">non ergo aestimet homo ille quod accipiat aliquid a Domino</span></p>
<p id="james-1-8"><span class="verse-num">1:8</span> <span class="verse-body">vir duplex animo inconstans in omnibus viis suis</span></p>
<p id="james-1-9"><span class="verse-num">1:9</span> <span class="verse-body">glorietur autem frater humilis in exaltatione sua</span></p>
<p id="james-1-10"><span class="verse-num">1:10</span> <span class="verse-body">dives autem in humilitate sua quoniam sicut flos faeni transibit</span></p>
<p id="james-1-11"><span class="verse-num">1:11</span> <span class="verse-body">exortus est enim sol cum ardore et arefecit faenum et flos eius decidit et decor vultus eius deperiit ita et dives in itineribus suis marcescet</span></p>
<p id="james-1-12"><span class="verse-num">1:12</span> <span class="verse-body">beatus vir qui suffert temptationem quia cum probatus fuerit accipiet coronam vitae quam repromisit Deus diligentibus se</span></p>
<p id="james-1-13"><span class="verse-num">1:13</span> <span class="verse-body">nemo cum temptatur dicat quoniam a Deo temptor Deus enim intemptator malorum est ipse autem neminem temptat</span></p>
<p id="james-1-14"><span class="verse-num">1:14</span> <span class="verse-body">unusquisque vero temptatur a concupiscentia sua abstractus et inlectus</span></p>
<p id="james-1-15"><span class="verse-num">1:15</span> <span class="verse-body">dein concupiscentia cum conceperit parit peccatum peccatum vero cum consummatum fuerit generat mortem</span></p>
<p id="james-1-16"><span class="verse-num">1:16</span> <span class="verse-body">nolite itaque errare fratres mei dilectissimi</span></p>
<p id="james-1-17"><span class="verse-num">1:17</span> <span class="verse-body">omne datum optimum et omne donum perfectum desursum est descendens a Patre luminum apud quem non est transmutatio nec vicissitudinis obumbratio</span></p>
<p id="james-1-18"><span class="verse-num">1:18</span> <span class="verse-body">voluntarie genuit nos verbo veritatis ut simus initium aliquod creaturae eius</span></p>
<p id="james-1-19"><span class="verse-num">1:19</span> <span class="verse-body">scitis fratres mei dilecti sit autem omnis homo velox ad audiendum tardus autem ad loquendum et tardus ad iram</span></p>
<p id="james-1-20"><span class="verse-num">1:20</span> <span class="verse-body">ira enim viri iustitiam Dei non operatur</span></p>
<p id="james-1-21"><span class="verse-num">1:21</span> <span class="verse-body">propter quod abicientes omnem inmunditiam et abundantiam malitiae in mansuetudine suscipite insitum verbum quod potest salvare animas vestras</span></p>
<p id="james-1-22"><span class="verse-num">1:22</span> <span class="verse-body">estote autem factores verbi et non auditores tantum fallentes vosmet ipsos</span></p>
<p id="james-1-23"><span class="verse-num">1:23</span> <span class="verse-body">quia si quis auditor est verbi et non factor hic conparabitur viro consideranti vultum nativitatis suae in speculo</span></p>
<p id="james-1-24"><span class="verse-num">1:24</span> <span class="verse-body">consideravit enim se et abiit et statim oblitus est qualis fuerit</span></p>
<p id="james-1-25"><span class="verse-num">1:25</span> <span class="verse-body">qui autem perspexerit in lege perfecta libertatis et permanserit non auditor obliviosus factus sed factor operis hic beatus in facto suo erit</span></p>
<p id="james-1-26"><span class="verse-num">1:26</span> <span class="verse-body">si quis autem putat se religiosum esse non refrenans linguam suam sed seducens cor suum huius vana est religio</span></p>
<p id="james-1-27"><span class="verse-num">1:27</span> <span class="verse-body">religio munda et inmaculata apud Deum et Patrem haec est visitare pupillos et viduas in tribulatione eorum inmaculatum se custodire ab hoc saeculo __________________________________________________________________</span></p>
<h2 id="james-ch-2">Chapter 2</h2>
<p class="verses"><a href="#james-2-1">1</a> <a href="#james-2-2">2</a> <a href="#james-2-3">3</a> <a href="#james-2-4">4</a> <a href="#james-2-5">5</a> <a href="#james-2-6">6</a> <a href="#james-2-7">7</a> <a href="#james-2-8">8</a> <a href="#james-2-9">9</a> <a href="#james-2-10">10</a> <a href="#james-2-11">11</a> <a href="#james-2-12">12</a> <a href="#james-2-13">13</a> <a href="#james-2-14">14</a> <a href="#james-2-15">15</a> <a href="#james-2-16">16</a> <a href="#james-2-17">17</a> <a href="#james-2-18">18</a> <a href="#james-2-19">19</a> <a href="#james-2-20">20</a> <a href="#james-2-21">21</a> <a href="#james-2-22">22</a> <a href="#james-2-23">23</a> <a href="#james-2-24">24</a> <a href="#james-2-25">25</a> <a href="#james-2-26">26</a></p>
<p id="james-2-1"><span class="verse-num">2:1</span> <span class="verse-body">fratres mei nolite in personarum acceptione habere fidem Domini nostri Iesu Christi gloriae</span></p>
<p id="james-2-2"><span class="verse-num">2:2</span> <span class="verse-body">etenim si introierit in conventu vestro vir aureum anulum habens in veste candida introierit autem et pauper in sordido habitu</span></p>
<p id="james-2-3"><span class="verse-num">2:3</span> <span class="verse-body">et intendatis in eum qui indutus est veste praeclara et dixeritis tu sede hic bene pauperi autem dicatis tu sta illic aut sede sub scabillo pedum meorum</span></p>
<p id="james-2-4"><span class="verse-num">2:4</span> <span class="verse-body">nonne iudicatis apud vosmet ipsos et facti estis iudices cogitationum iniquarum</span></p>
<p id="james-2-5"><span class="verse-num">2:5</span> <span class="verse-body">audite fratres mei dilectissimi nonne Deus elegit pauperes in hoc mundo divites in fide et heredes regni quod repromisit Deus diligentibus se</span></p>
<p id="james-2-6"><span class="verse-num">2:6</span> <span class="verse-body">vos autem exhonorastis pauperem nonne divites per potentiam opprimunt vos et ipsi trahunt vos ad iudicia</span></p>
<p id="james-2-7"><span class="verse-num">2:7</span> <span class="verse-body">nonne ipsi blasphemant bonum nomen quod invocatum est super vos</span></p>
<p id="james-2-8"><span class="verse-num">2:8</span> <span class="verse-body">si tamen legem perficitis regalem secundum scripturas diliges proximum tuum sicut te ipsum bene facitis</span></p>
<p id="james-2-9"><span class="verse-num">2:9</span> <span class="verse-body">si autem personas accipitis peccatum operamini redarguti a lege quasi transgressores</span></p>
<p id="james-2-10"><span class="verse-num">2:10</span> <span class="verse-body">quicumque autem totam legem servaverit offendat autem in uno factus est omnium reus</span></p>
<p id="james-2-11"><span class="verse-num">2:11</span> <span class="verse-body">qui enim dixit non moechaberis dixit et non occides quod si non moechaberis occides autem factus es transgressor legis</span></p>
<p id="james-2-12"><span class="verse-num">2:12</span> <span class="verse-body">sic loquimini et sic facite sicut per legem libertatis incipientes iudicari</span></p>
<p id="james-2-13"><span class="verse-num">2:13</span> <span class="verse-body">iudicium enim sine misericordia illi qui non fecit misericordiam superexultat autem misericordia iudicio</span></p>
<p id="james-2-14"><span class="verse-num">2:14</span> <span class="verse-body">quid proderit fratres mei si fidem quis dicat se habere opera autem non habeat numquid poterit fides salvare eum</span></p>
<p id="james-2-15"><span class="verse-num">2:15</span> <span class="verse-body">si autem frater aut soror nudi sunt et indigent victu cotidiano</span></p>
<p id="james-2-16"><span class="verse-num">2:16</span> <span class="verse-body">dicat autem aliquis de vobis illis ite in pace calefacimini et saturamini non dederitis autem eis quae necessaria sunt corporis quid proderit</span></p>
<p id="james-2-17"><span class="verse-num">2:17</span> <span class="verse-body">sic et fides si non habeat opera mortua est in semet ipsam</span></p>
<p id="james-2-18"><span class="verse-num">2:18</span> <span class="verse-body">sed dicet quis tu fidem habes et ego opera habeo ostende mihi fidem tuam sine operibus et ego ostendam tibi ex operibus fidem meam</span></p>
<p id="james-2-19"><span class="verse-num">2:19</span> <span class="verse-body">tu credis quoniam unus est Deus bene facis et daemones credunt et contremescunt</span></p>
<p id="james-2-20"><span class="verse-num">2:20</span> <span class="verse-body">vis autem scire o homo inanis quoniam fides sine operibus otiosa est</span></p>
<p id="james-2-21"><span class="verse-num">2:21</span> <span class="verse-body">Abraham pater noster nonne ex operibus iustificatus est offerens Isaac filium suum super altare</span></p>
<p id="james-2-22"><span class="verse-num">2:22</span> <span class="verse-body">vides quoniam fides cooperabatur operibus illius et ex operibus fides consummata est</span></p>
<p id="james-2-23"><span class="verse-num">2:23</span> <span class="verse-body">et suppleta est scriptura dicens credidit Abraham Deo et reputatum est illi ad iustitiam et amicus Dei appellatus est</span></p>
<p id="james-2-24"><span class="verse-num">2:24</span> <span class="verse-body">videtis quoniam ex operibus iustificatur homo et non ex fide tantum</span></p>
<p id="james-2-25"><span class="verse-num">2:25</span> <span class="verse-body">similiter autem et Raab meretrix nonne ex operibus iustificata est suscipiens nuntios et alia via eiciens</span></p>
<p id="james-2-26"><span class="verse-num">2:26</span> <span class="verse-body">sicut enim corpus sine spiritu emortuum est ita et fides sine operibus mortua est __________________________________________________________________</span></p>
<h2 id="james-ch-3">Chapter 3</h2>
<p class="verses"><a href="#james-3-1">1</a> <a href="#james-3-2">2</a> <a href="#james-3-3">3</a> <a href="#james-3-4">4</a> <a href="#james-3-5">5</a> <a href="#james-3-6">6</a> <a href="#james-3-7">7</a> <a href="#james-3-8">8</a> <a href="#james-3-9">9</a> <a href="#james-3-10">10</a> <a href="#james-3-11">11</a> <a href="#james-3-12">12</a> <a href="#james-3-13">13</a> <a href="#james-3-14">14</a> <a href="#james-3-15">15</a> <a href="#james-3-16">16</a> <a href="#james-3-17">17</a> <a href="#james-3-18">18</a></p>
<p id="james-3-1"><span class="verse-num">3:1</span> <span class="verse-body">nolite plures magistri fieri fratres mei scientes quoniam maius iudicium sumitis</span></p>
<p id="james-3-2"><span class="verse-num">3:2</span> <span class="verse-body">in multis enim offendimus omnes si quis in verbo non offendit hic perfectus est vir potens etiam freno circumducere totum corpus</span></p>
<p id="james-3-3"><span class="verse-num">3:3</span> <span class="verse-body">si autem equorum frenos in ora mittimus ad consentiendum nobis et omne corpus illorum circumferimus</span></p>
<p id="james-3-4"><span class="verse-num">3:4</span> <span class="verse-body">ecce et naves cum magnae sint et a ventis validis minentur circumferuntur a modico gubernaculo ubi impetus dirigentis voluerit</span></p>
<p id="james-3-5"><span class="verse-num">3:5</span> <span class="verse-body">ita et lingua modicum quidem membrum est et magna exultat ecce quantus ignis quam magnam silvam incendit</span></p>
<p id="james-3-6"><span class="verse-num">3:6</span> <span class="verse-body">et lingua ignis est universitas iniquitatis lingua constituitur in membris nostris quae maculat totum corpus et inflammat rotam nativitatis nostrae inflammata a gehenna</span></p>
<p id="james-3-7"><span class="verse-num">3:7</span> <span class="verse-body">omnis enim natura bestiarum et volucrum et serpentium etiam ceterorum domantur et domita sunt a natura humana</span></p>
<p id="james-3-8"><span class="verse-num">3:8</span> <span class="verse-body">linguam autem nullus hominum domare potest inquietum malum plena veneno mortifero</span></p>
<p id="james-3-9"><span class="verse-num">3:9</span> <span class="verse-body">in ipsa benedicimus Dominum et Patrem et in ipsa maledicimus homines qui ad similitudinem Dei facti sunt</span></p>
<p id="james-3-10"><span class="verse-num">3:10</span> <span class="verse-body">ex ipso ore procedit benedictio et maledictio non oportet fratres mei haec ita fieri</span></p>
<p id="james-3-11"><span class="verse-num">3:11</span> <span class="verse-body">numquid fons de eodem foramine emanat dulcem et amaram aquam</span></p>
<p id="james-3-12"><span class="verse-num">3:12</span> <span class="verse-body">numquid potest fratres mei ficus olivas facere aut vitis ficus sic neque salsa dulcem potest facere aquam</span></p>
<p id="james-3-13"><span class="verse-num">3:13</span> <span class="verse-body">quis sapiens et disciplinatus inter vos ostendat ex bona conversatione operationem suam in mansuetudine sapientiae</span></p>
<p id="james-3-14"><span class="verse-num">3:14</span> <span class="verse-body">quod si zelum amarum habetis et contentiones in cordibus vestris nolite gloriari et mendaces esse adversus veritatem</span></p>
<p id="james-3-15"><span class="verse-num">3:15</span> <span class="verse-body">non est ista sapientia desursum descendens sed terrena animalis diabolica</span></p>
<p id="james-3-16"><span class="verse-num">3:16</span> <span class="verse-body">ubi enim zelus et contentio ibi inconstantia et omne opus pravum</span></p>
<p id="james-3-17"><span class="verse-num">3:17</span> <span class="verse-body">quae autem desursum est sapientia primum quidem pudica est deinde pacifica modesta suadibilis plena misericordia et fructibus bonis non iudicans sine simulatione</span></p>
<p id="james-3-18"><span class="verse-num">3:18</span> <span class="verse-body">fructus autem iustitiae in pace seminatur facientibus pacem __________________________________________________________________</span></p>
<h2 id="james-ch-4">Chapter 4</h2>
<p class="verses"><a href="#james-4-1">1</a> <a href="#james-4-2">2</a> <a href="#james-4-3">3</a> <a href="#james-4-4">4</a> <a href="#james-4-5">5</a> <a href="#james-4-6">6</a> <a href="#james-4-7">7</a> <a href="#james-4-8">8</a> <a href="#james-4-9">9</a> <a href="#james-4-10">10</a> <a href="#james-4-11">11</a> <a href="#james-4-12">12</a> <a href="#james-4-13">13</a> <a href="#james-4-14">14</a> <a href="#james-4-15">15</a> <a href="#james-4-16">16</a> <a href="#james-4-17">17</a></p>
<p id="james-4-1"><span class="verse-num">4:1</span> <span class="verse-body">unde bella et lites in vobis nonne hinc ex concupiscentiis vestris quae militant in membris vestris</span></p>
<p id="james-4-2"><span class="verse-num">4:2</span> <span class="verse-body">concupiscitis et non habetis occiditis et zelatis et non potestis adipisci litigatis et belligeratis non habetis propter quod non postulatis</span></p>
<p id="james-4-3"><span class="verse-num">4:3</span> <span class="verse-body">petitis et non accipitis eo quod male petatis ut in concupiscentiis vestris insumatis</span></p>
<p id="james-4-4"><span class="verse-num">4:4</span> <span class="verse-body">adulteri nescitis quia amicitia huius mundi inimica est Dei quicumque ergo voluerit amicus esse saeculi huius inimicus Dei constituitur</span></p>
<p id="james-4-5"><span class="verse-num">4:5</span> <span class="verse-body">aut putatis quia inaniter scriptura dicat ad invidiam concupiscit Spiritus qui inhabitat in nobis</span></p>
<p id="james-4-6"><span class="verse-num">4:6</span> <span class="verse-body">maiorem autem dat gratiam propter quod dicit Deus superbis resistit humilibus autem dat gratiam</span></p>
<p id="james-4-7"><span class="verse-num">4:7</span> <span class="verse-body">subditi igitur estote Deo resistite autem diabolo et fugiet a vobis</span></p>
<p id="james-4-8"><span class="verse-num">4:8</span> <span class="verse-body">adpropiate Domino et adpropinquabit vobis emundate manus peccatores et purificate corda duplices animo</span></p>
<p id="james-4-9"><span class="verse-num">4:9</span> <span class="verse-body">miseri estote et lugete et plorate risus vester in luctum convertatur et gaudium in maerorem</span></p>
<p id="james-4-10"><span class="verse-num">4:10</span> <span class="verse-body">humiliamini in conspectu Domini et exaltabit vos</span></p>
<p id="james-4-11"><span class="verse-num">4:11</span> <span class="verse-body">nolite detrahere de alterutrum fratres qui detrahit fratri aut qui iudicat fratrem suum detrahit legi et iudicat legem si autem iudicas legem non es factor legis sed iudex</span></p>
<p id="james-4-12"><span class="verse-num">4:12</span> <span class="verse-body">unus est legislator et iudex qui potest perdere et liberare tu autem quis es qui iudicas proximum</span></p>
<p id="james-4-13"><span class="verse-num">4:13</span> <span class="verse-body">ecce nunc qui dicitis hodie aut crastino ibimus in illam civitatem et faciemus quidem ibi annum et mercabimur et lucrum faciemus</span></p>
<p id="james-4-14"><span class="verse-num">4:14</span> <span class="verse-body">qui ignoratis quid erit in crastinum quae enim est vita vestra vapor est ad modicum parens deinceps exterminatur</span></p>
<p id="james-4-15"><span class="verse-num">4:15</span> <span class="verse-body">pro eo ut dicatis si Dominus voluerit et vixerimus faciemus hoc aut illud</span></p>
<p id="james-4-16"><span class="verse-num">4:16</span> <span class="verse-body">nunc autem exultatis in superbiis vestris omnis exultatio talis maligna est</span></p>
<p id="james-4-17"><span class="verse-num">4:17</span> <span class="verse-body">scienti igitur bonum facere et non facienti peccatum est illi __________________________________________________________________</span></p>
<h2 id="james-ch-5">Chapter 5</h2>
<p class="verses"><a href="#james-5-1">1</a> <a href="#james-5-2">2</a> <a href="#james-5-3">3</a> <a href="#james-5-4">4</a> <a href="#james-5-5">5</a> <a href="#james-5-6">6</a> <a href="#james-5-7">7</a> <a href="#james-5-8">8</a> <a href="#james-5-9">9</a> <a href="#james-5-10">10</a> <a href="#james-5-11">11</a> <a href="#james-5-12">12</a> <a href="#james-5-13">13</a> <a href="#james-5-14">14</a> <a href="#james-5-15">15</a> <a href="#james-5-16">16</a> <a href="#james-5-17">17</a> <a href="#james-5-18">18</a> <a href="#james-5-19">19</a></p>
<p id="james-5-1"><span class="verse-num">5:1</span> <span class="verse-body">age nunc divites plorate ululantes in miseriis quae advenient vobis</span></p>
<p id="james-5-2"><span class="verse-num">5:2</span> <span class="verse-body">divitiae vestrae putrefactae sunt et vestimenta vestra a tineis comesta sunt</span></p>
<p id="james-5-3"><span class="verse-num">5:3</span> <span class="verse-body">aurum et argentum vestrum eruginavit et erugo eorum in testimonium vobis erit et manducabit carnes vestras sicut ignis thesaurizastis in novissimis diebus</span></p>
<p id="james-5-4"><span class="verse-num">5:4</span> <span class="verse-body">ecce merces operariorum qui messuerunt regiones vestras qui fraudatus est a vobis clamat et clamor ipsorum in aures Domini Sabaoth introiit</span></p>
<p id="james-5-5"><span class="verse-num">5:5</span> <span class="verse-body">epulati estis super terram et in luxuriis enutristis corda vestra in die occisionis</span></p>
<p id="james-5-6"><span class="verse-num">5:6</span> <span class="verse-body">addixistis occidistis iustum non resistit vobis</span></p>
<p id="james-5-7"><span class="verse-num">5:7</span> <span class="verse-body">patientes igitur estote fratres usque ad adventum Domini ecce agricola expectat pretiosum fructum terrae patienter ferens donec accipiat temporivum et serotinum</span></p>
<p id="james-5-8"><span class="verse-num">5:8</span> <span class="verse-body">patientes estote et vos confirmate corda vestra quoniam adventus Domini adpropinquavit</span></p>
<p id="james-5-9"><span class="verse-num">5:9</span> <span class="verse-body">nolite ingemescere fratres in alterutrum ut non iudicemini ecce iudex ante ianuam adsistit</span></p>
<p id="james-5-10"><span class="verse-num">5:10</span> <span class="verse-body">exemplum accipite fratres laboris et patientiae prophetas qui locuti sunt in nomine Domini</span></p>
<p id="james-5-11"><span class="verse-num">5:11</span> <span class="verse-body">ecce beatificamus qui sustinuerunt sufferentiam Iob audistis et finem Domini vidistis quoniam misericors est Dominus et miserator</span></p>
<p id="james-5-12"><span class="verse-num">5:12</span> <span class="verse-body">ante omnia autem fratres mei nolite iurare neque per caelum neque per terram neque aliud quodcumque iuramentum sit autem vestrum est est non non uti non sub iudicio decidatis</span></p>
<p id="james-5-13"><span class="verse-num">5:13</span> <span class="verse-body">tristatur aliquis vestrum oret aequo animo est psallat</span></p>
<p id="james-5-14"><span class="verse-num">5:14</span> <span class="verse-body">infirmatur quis in vobis inducat presbyteros ecclesiae et orent super eum unguentes eum oleo in nomine Domini</span></p>
<p id="james-5-15"><span class="verse-num">5:15</span> <span class="verse-body">et oratio fidei salvabit infirmum et adlevabit eum Dominus et si in peccatis sit dimittentur ei</span></p>
<p id="james-5-16"><span class="verse-num">5:16</span> <span class="verse-body">confitemini ergo alterutrum peccata vestra et orate pro invicem ut salvemini multum enim valet deprecatio iusti adsidua</span></p>
<p id="james-5-17"><span class="verse-num">5:17</span> <span class="verse-body">Helias homo erat similis nobis passibilis et oratione oravit ut non plueret super terram et non pluit annos tres et menses sex</span></p>
<p id="james-5-18"><span class="verse-num">5:18</span> <span class="verse-body">et rursum oravit et caelum dedit pluviam et terra dedit fructum suum</span></p>
<p id="james-5-19"><span class="verse-num">5:19</span> <span class="verse-body">fratres mei si quis ex vobis erraverit a veritate et converterit quis eum __________________________________________________________________</span></p>
