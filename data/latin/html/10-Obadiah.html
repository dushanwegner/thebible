<h1>Abdias</h1>
<p class="chapters"><a href="#obadiah-ch-19">19</a> <a href="#obadiah-ch-20">20</a> <a href="#obadiah-ch-21">21</a> <a href="#obadiah-ch-22">22</a></p>
<h2 id="obadiah-ch-19">Chapter 19</h2>
<p class="verses"><a href="#obadiah-19-1">1</a> <a href="#obadiah-19-2">2</a> <a href="#obadiah-19-3">3</a> <a href="#obadiah-19-4">4</a> <a href="#obadiah-19-5">5</a> <a href="#obadiah-19-6">6</a> <a href="#obadiah-19-7">7</a> <a href="#obadiah-19-8">8</a> <a href="#obadiah-19-9">9</a> <a href="#obadiah-19-10">10</a> <a href="#obadiah-19-11">11</a> <a href="#obadiah-19-12">12</a> <a href="#obadiah-19-13">13</a> <a href="#obadiah-19-14">14</a> <a href="#obadiah-19-15">15</a> <a href="#obadiah-19-16">16</a> <a href="#obadiah-19-17">17</a> <a href="#obadiah-19-18">18</a> <a href="#obadiah-19-19">19</a> <a href="#obadiah-19-20">20</a> <a href="#obadiah-19-21">21</a></p>
<p id="obadiah-19-1"><span class="verse-num">19:1</span> <span class="verse-body">nuntiavit autem Ahab Hiezabel omnia quae fecerat Helias et quomodo occidisset universos prophetas gladio</span></p>
<p id="obadiah-19-2"><span class="verse-num">19:2</span> <span class="verse-body">misitque Hiezabel nuntium ad Heliam dicens haec mihi faciant dii et haec addant nisi hac hora cras posuero animam tuam sicut animam unius ex illis</span></p>
<p id="obadiah-19-3"><span class="verse-num">19:3</span> <span class="verse-body">timuit ergo Helias et surgens abiit quocumque eum ferebat voluntas venitque in Bersabee Iuda et dimisit ibi puerum suum</span></p>
<p id="obadiah-19-4"><span class="verse-num">19:4</span> <span class="verse-body">et perrexit in desertum via unius diei cumque venisset et sederet subter unam iuniperum petivit animae suae ut moreretur et ait sufficit mihi Domine tolle animam meam neque enim melior sum quam patres mei</span></p>
<p id="obadiah-19-5"><span class="verse-num">19:5</span> <span class="verse-body">proiecitque se et obdormivit in umbra iuniperi et ecce angelus tetigit eum et dixit illi surge comede</span></p>
<p id="obadiah-19-6"><span class="verse-num">19:6</span> <span class="verse-body">respexit et ecce ad caput suum subcinericius panis et vas aquae comedit ergo et bibit et rursum obdormivit</span></p>
<p id="obadiah-19-7"><span class="verse-num">19:7</span> <span class="verse-body">reversusque est angelus Domini secundo et tetigit eum dixitque illi surge comede grandis enim tibi restat via</span></p>
<p id="obadiah-19-8"><span class="verse-num">19:8</span> <span class="verse-body">qui cum surrexisset comedit et bibit et ambulavit in fortitudine cibi illius quadraginta diebus et quadraginta noctibus usque ad montem Dei Horeb</span></p>
<p id="obadiah-19-9"><span class="verse-num">19:9</span> <span class="verse-body">cumque venisset illuc mansit in spelunca et ecce sermo Domini ad eum dixitque illi quid hic agis Helia</span></p>
<p id="obadiah-19-10"><span class="verse-num">19:10</span> <span class="verse-body">at ille respondit zelo zelatus sum pro Domino Deo exercituum quia dereliquerunt pactum Domini filii Israhel altaria tua destruxerunt et prophetas tuos occiderunt gladio et derelictus sum ego solus et quaerunt animam meam ut auferant eam</span></p>
<p id="obadiah-19-11"><span class="verse-num">19:11</span> <span class="verse-body">et ait ei egredere et sta in monte coram Domino et ecce Dominus transit et spiritus grandis et fortis subvertens montes et conterens petras ante Dominum non in spiritu Dominus et post spiritum commotio non in commotione Dominus</span></p>
<p id="obadiah-19-12"><span class="verse-num">19:12</span> <span class="verse-body">et post commotionem ignis non in igne Dominus et post ignem sibilus aurae tenuis</span></p>
<p id="obadiah-19-13"><span class="verse-num">19:13</span> <span class="verse-body">quod cum audisset Helias operuit vultum suum pallio et egressus stetit in ostio speluncae et ecce vox ad eum dicens quid agis hic Helia</span></p>
<p id="obadiah-19-14"><span class="verse-num">19:14</span> <span class="verse-body">et ille respondit zelo zelatus sum pro Domino Deo exercituum quia dereliquerunt pactum tuum filii Israhel altaria tua destruxerunt et prophetas tuos occiderunt gladio et derelictus sum ego solus et quaerunt animam meam ut auferant eam</span></p>
<p id="obadiah-19-15"><span class="verse-num">19:15</span> <span class="verse-body">et ait Dominus ad eum vade et revertere in viam tuam per desertum in Damascum cumque perveneris ungues Azahel regem super Syriam</span></p>
<p id="obadiah-19-16"><span class="verse-num">19:16</span> <span class="verse-body">et Hieu filium Namsi ungues regem super Israhel Heliseum autem filium Saphat qui est de Abelmaula ungues prophetam pro te</span></p>
<p id="obadiah-19-17"><span class="verse-num">19:17</span> <span class="verse-body">et erit quicumque fugerit gladium Azahel occidet eum Hieu et qui fugerit gladium Hieu interficiet eum Heliseus</span></p>
<p id="obadiah-19-18"><span class="verse-num">19:18</span> <span class="verse-body">et derelinquam mihi in Israhel septem milia universorum genua quae non sunt incurvata Baal et omne os quod non adoravit eum osculans manum</span></p>
<p id="obadiah-19-19"><span class="verse-num">19:19</span> <span class="verse-body">profectus ergo inde repperit Heliseum filium Saphat arantem duodecim iugis boum et ipse in duodecim arantibus unus erat cumque venisset Helias ad eum misit pallium suum super illum</span></p>
<p id="obadiah-19-20"><span class="verse-num">19:20</span> <span class="verse-body">qui statim relictis bubus cucurrit post Heliam et ait osculer oro te patrem meum et matrem meam et sic sequar te dixitque ei vade et revertere quod enim meum erat feci tibi</span></p>
<p id="obadiah-19-21"><span class="verse-num">19:21</span> <span class="verse-body">reversus autem ab eo tulit par boum et mactavit illud et in aratro boum coxit carnes et dedit populo et comederunt consurgensque abiit et secutus est Heliam et ministrabat ei __________________________________________________________________</span></p>
<h2 id="obadiah-ch-20">Chapter 20</h2>
<p class="verses"><a href="#obadiah-20-1">1</a> <a href="#obadiah-20-2">2</a> <a href="#obadiah-20-3">3</a> <a href="#obadiah-20-4">4</a> <a href="#obadiah-20-5">5</a> <a href="#obadiah-20-6">6</a> <a href="#obadiah-20-7">7</a> <a href="#obadiah-20-8">8</a> <a href="#obadiah-20-9">9</a> <a href="#obadiah-20-10">10</a> <a href="#obadiah-20-11">11</a> <a href="#obadiah-20-12">12</a> <a href="#obadiah-20-13">13</a> <a href="#obadiah-20-14">14</a> <a href="#obadiah-20-15">15</a> <a href="#obadiah-20-16">16</a> <a href="#obadiah-20-17">17</a> <a href="#obadiah-20-18">18</a> <a href="#obadiah-20-19">19</a> <a href="#obadiah-20-20">20</a> <a href="#obadiah-20-21">21</a> <a href="#obadiah-20-22">22</a> <a href="#obadiah-20-23">23</a> <a href="#obadiah-20-24">24</a> <a href="#obadiah-20-25">25</a> <a href="#obadiah-20-26">26</a> <a href="#obadiah-20-27">27</a> <a href="#obadiah-20-28">28</a> <a href="#obadiah-20-29">29</a> <a href="#obadiah-20-30">30</a> <a href="#obadiah-20-31">31</a> <a href="#obadiah-20-32">32</a> <a href="#obadiah-20-33">33</a> <a href="#obadiah-20-34">34</a> <a href="#obadiah-20-35">35</a> <a href="#obadiah-20-36">36</a> <a href="#obadiah-20-37">37</a> <a href="#obadiah-20-38">38</a> <a href="#obadiah-20-39">39</a> <a href="#obadiah-20-40">40</a> <a href="#obadiah-20-41">41</a> <a href="#obadiah-20-42">42</a> <a href="#obadiah-20-43">43</a></p>
<p id="obadiah-20-1"><span class="verse-num">20:1</span> <span class="verse-body">porro Benadad rex Syriae congregavit omnem exercitum suum et triginta et duos reges secum et equos et currus et ascendens pugnabat contra Samariam et obsidebat eam</span></p>
<p id="obadiah-20-2"><span class="verse-num">20:2</span> <span class="verse-body">mittensque nuntios ad Ahab regem Israhel in civitatem</span></p>
<p id="obadiah-20-3"><span class="verse-num">20:3</span> <span class="verse-body">ait haec dicit Benadad argentum tuum et aurum tuum meum est et uxores tuae et filii tui optimi mei sunt</span></p>
<p id="obadiah-20-4"><span class="verse-num">20:4</span> <span class="verse-body">responditque rex Israhel iuxta verbum tuum domine mi rex tuus sum ego et omnia mea</span></p>
<p id="obadiah-20-5"><span class="verse-num">20:5</span> <span class="verse-body">revertentesque nuntii dixerunt haec dicit Benadad qui misit nos ad te argentum tuum et aurum tuum et uxores tuas et filios tuos dabis mihi</span></p>
<p id="obadiah-20-6"><span class="verse-num">20:6</span> <span class="verse-body">cras igitur hac eadem hora mittam servos meos ad te et scrutabuntur domum tuam et domum servorum tuorum et omne quod eis placuerit ponent in manibus suis et auferent</span></p>
<p id="obadiah-20-7"><span class="verse-num">20:7</span> <span class="verse-body">vocavit autem rex Israhel omnes seniores terrae et ait animadvertite et videte quoniam insidietur nobis misit enim ad me pro uxoribus meis et filiis et pro argento et auro et non abnui</span></p>
<p id="obadiah-20-8"><span class="verse-num">20:8</span> <span class="verse-body">dixeruntque omnes maiores natu et universus populus ad eum non audias neque adquiescas illi</span></p>
<p id="obadiah-20-9"><span class="verse-num">20:9</span> <span class="verse-body">respondit itaque nuntiis Benadad dicite domino meo regi omnia propter quae misisti ad me servum tuum initio faciam hanc autem rem facere non possum</span></p>
<p id="obadiah-20-10"><span class="verse-num">20:10</span> <span class="verse-body">reversique nuntii rettulerunt ei qui remisit et ait haec faciant mihi dii et haec addant si suffecerit pulvis Samariae pugillis omnis populi qui sequitur me</span></p>
<p id="obadiah-20-11"><span class="verse-num">20:11</span> <span class="verse-body">et respondens rex Israhel ait dicite ei ne glorietur accinctus aeque ut discinctus</span></p>
<p id="obadiah-20-12"><span class="verse-num">20:12</span> <span class="verse-body">factum est autem cum audisset verbum istud bibebat ipse et reges in umbraculis et ait servis suis circumdate civitatem et circumdederunt eam</span></p>
<p id="obadiah-20-13"><span class="verse-num">20:13</span> <span class="verse-body">et ecce propheta unus accedens ad Ahab regem Israhel ait haec dicit Dominus certe vidisti omnem multitudinem hanc nimiam ecce ego tradam eam in manu tua hodie ut scias quia ego sum Dominus</span></p>
<p id="obadiah-20-14"><span class="verse-num">20:14</span> <span class="verse-body">et ait Ahab per quem dixitque ei haec dicit Dominus per pedisequos principum provinciarum et ait quis incipiet proeliari et ille dixit tu</span></p>
<p id="obadiah-20-15"><span class="verse-num">20:15</span> <span class="verse-body">recensuit ergo pueros principum provinciarum et repperit numerum ducentorum triginta duum et post eos recensuit populum omnes filios Israhel septem milia</span></p>
<p id="obadiah-20-16"><span class="verse-num">20:16</span> <span class="verse-body">et egressi sunt meridie Benadad autem bibebat temulentus in umbraculo suo et reges triginta duo cum eo qui ad auxilium eius venerant</span></p>
<p id="obadiah-20-17"><span class="verse-num">20:17</span> <span class="verse-body">egressi sunt autem pueri principum provinciarum in prima fronte misit itaque Benadad qui nuntiaverunt ei dicentes viri egressi sunt de Samaria</span></p>
<p id="obadiah-20-18"><span class="verse-num">20:18</span> <span class="verse-body">at ille sive ait pro pace veniunt adprehendite eos vivos sive ut proelientur vivos eos capite</span></p>
<p id="obadiah-20-19"><span class="verse-num">20:19</span> <span class="verse-body">egressi sunt ergo pueri principum provinciarum ac reliquus exercitus sequebatur</span></p>
<p id="obadiah-20-20"><span class="verse-num">20:20</span> <span class="verse-body">et percussit unusquisque virum qui contra se venerat fugeruntque Syri et persecutus est eos Israhel fugit quoque Benadad rex Syriae in equo cum equitibus</span></p>
<p id="obadiah-20-21"><span class="verse-num">20:21</span> <span class="verse-body">necnon et egressus rex Israhel percussit equos et currus et percussit Syriam plaga magna</span></p>
<p id="obadiah-20-22"><span class="verse-num">20:22</span> <span class="verse-body">accedens autem propheta ad regem Israhel dixit ei vade et confortare et scito et vide quid facias sequenti enim anno rex Syriae ascendet contra te</span></p>
<p id="obadiah-20-23"><span class="verse-num">20:23</span> <span class="verse-body">servi vero regis Syriae dixerunt ei dii montium sunt dii eorum ideo superaverunt nos sed melius est ut pugnemus contra eos in campestribus et obtinebimus eos</span></p>
<p id="obadiah-20-24"><span class="verse-num">20:24</span> <span class="verse-body">tu ergo verbum hoc fac amove reges singulos ab exercitu suo et pone principes pro eis</span></p>
<p id="obadiah-20-25"><span class="verse-num">20:25</span> <span class="verse-body">et instaura numerum militum qui ceciderunt de tuis et equos secundum equos pristinos et currus secundum currus quos ante habuisti et pugnabimus contra eos in campestribus et videbis quod obtinebimus eos credidit consilio eorum et fecit ita</span></p>
<p id="obadiah-20-26"><span class="verse-num">20:26</span> <span class="verse-body">igitur postquam annus transierat recensuit Benadad Syros et ascendit in Afec ut pugnaret contra Israhel</span></p>
<p id="obadiah-20-27"><span class="verse-num">20:27</span> <span class="verse-body">porro filii Israhel recensiti sunt et acceptis cibariis profecti ex adverso castraque metati contra eos quasi duo parvi greges caprarum Syri autem repleverunt terram</span></p>
<p id="obadiah-20-28"><span class="verse-num">20:28</span> <span class="verse-body">et accedens unus vir Dei dixit ad regem Israhel haec dicit Dominus quia dixerunt Syri deus montium est Dominus et non est deus vallium dabo omnem multitudinem grandem hanc in manu tua et scietis quia ego Dominus</span></p>
<p id="obadiah-20-29"><span class="verse-num">20:29</span> <span class="verse-body">dirigebant septem diebus ex adverso hii atque illi acies septima autem die commissum est bellum percusseruntque filii Israhel de Syris centum milia peditum in die una</span></p>
<p id="obadiah-20-30"><span class="verse-num">20:30</span> <span class="verse-body">fugerunt autem qui remanserant in Afec in civitatem et cecidit murus super viginti septem milia hominum qui remanserant porro Benadad fugiens ingressus est civitatem in cubiculum quod erat intra cubiculum</span></p>
<p id="obadiah-20-31"><span class="verse-num">20:31</span> <span class="verse-body">dixeruntque ei servi sui ecce audivimus quod reges domus Israhel clementes sint ponamus itaque saccos in lumbis nostris et funiculos in capitibus nostris et egrediamur ad regem Israhel forsitan salvabit animas nostras</span></p>
<p id="obadiah-20-32"><span class="verse-num">20:32</span> <span class="verse-body">accinxerunt saccis lumbos suos et posuerunt funes in capitibus veneruntque ad regem Israhel et dixerunt servus tuus Benadad dicit vivat oro te anima mea et ille ait si adhuc vivit frater meus est</span></p>
<p id="obadiah-20-33"><span class="verse-num">20:33</span> <span class="verse-body">quod acceperunt viri pro omine et festinantes rapuerunt verbum ex ore eius atque dixerunt frater tuus Benadad et dixit eis ite et adducite eum egressus est ergo ad eum Benadad et levavit eum in currum suum</span></p>
<p id="obadiah-20-34"><span class="verse-num">20:34</span> <span class="verse-body">qui dixit ei civitates quas tulit pater meus a patre tuo reddam et plateas fac tibi in Damasco sicut fecit pater meus in Samaria et ego foederatus recedam a te pepigit ergo foedus et dimisit eum</span></p>
<p id="obadiah-20-35"><span class="verse-num">20:35</span> <span class="verse-body">tunc vir quidam de filiis prophetarum dixit ad socium suum in sermone Domini percute me at ille noluit percutere</span></p>
<p id="obadiah-20-36"><span class="verse-num">20:36</span> <span class="verse-body">cui ait quia noluisti audire vocem Domini ecce recedes a me et percutiet te leo cumque paululum recessisset ab eo invenit eum leo atque percussit</span></p>
<p id="obadiah-20-37"><span class="verse-num">20:37</span> <span class="verse-body">sed et alterum conveniens virum dixit ad eum percute me qui percussit eum et vulneravit</span></p>
<p id="obadiah-20-38"><span class="verse-num">20:38</span> <span class="verse-body">abiit ergo propheta et occurrit regi in via et mutavit aspersione pulveris os et oculos suos</span></p>
<p id="obadiah-20-39"><span class="verse-num">20:39</span> <span class="verse-body">cumque rex transiret clamavit ad regem et ait servus tuus egressus est ad proeliandum comminus cumque fugisset vir unus adduxit eum quidam ad me et ait custodi virum istum qui si lapsus fuerit erit anima tua pro anima eius aut talentum argenti adpendes</span></p>
<p id="obadiah-20-40"><span class="verse-num">20:40</span> <span class="verse-body">dum autem ego turbatus huc illucque me verterem subito non conparuit et ait rex Israhel ad eum hoc est iudicium tuum quod ipse decrevisti</span></p>
<p id="obadiah-20-41"><span class="verse-num">20:41</span> <span class="verse-body">at ille statim abstersit pulverem de facie sua et cognovit eum rex Israhel quod esset de prophetis</span></p>
<p id="obadiah-20-42"><span class="verse-num">20:42</span> <span class="verse-body">qui ait ad eum haec dicit Dominus quia dimisisti virum dignum morte de manu tua erit anima tua pro anima eius et populus tuus pro populo eius</span></p>
<p id="obadiah-20-43"><span class="verse-num">20:43</span> <span class="verse-body">reversus est igitur rex Israhel in domum suam audire contemnens et furibundus venit Samariam __________________________________________________________________</span></p>
<h2 id="obadiah-ch-21">Chapter 21</h2>
<p class="verses"><a href="#obadiah-21-1">1</a> <a href="#obadiah-21-2">2</a> <a href="#obadiah-21-3">3</a> <a href="#obadiah-21-4">4</a> <a href="#obadiah-21-5">5</a> <a href="#obadiah-21-6">6</a> <a href="#obadiah-21-7">7</a> <a href="#obadiah-21-8">8</a> <a href="#obadiah-21-9">9</a> <a href="#obadiah-21-10">10</a> <a href="#obadiah-21-11">11</a> <a href="#obadiah-21-12">12</a> <a href="#obadiah-21-13">13</a> <a href="#obadiah-21-14">14</a> <a href="#obadiah-21-15">15</a> <a href="#obadiah-21-16">16</a> <a href="#obadiah-21-17">17</a> <a href="#obadiah-21-18">18</a> <a href="#obadiah-21-19">19</a> <a href="#obadiah-21-20">20</a> <a href="#obadiah-21-21">21</a> <a href="#obadiah-21-22">22</a> <a href="#obadiah-21-23">23</a> <a href="#obadiah-21-24">24</a> <a href="#obadiah-21-25">25</a> <a href="#obadiah-21-26">26</a> <a href="#obadiah-21-27">27</a> <a href="#obadiah-21-28">28</a> <a href="#obadiah-21-29">29</a></p>
<p id="obadiah-21-1"><span class="verse-num">21:1</span> <span class="verse-body">post verba autem haec vinea erat Naboth Hiezrahelitae qui erat in Hiezrahel iuxta palatium Ahab regis Samariae</span></p>
<p id="obadiah-21-2"><span class="verse-num">21:2</span> <span class="verse-body">locutus est ergo Ahab ad Naboth dicens da mihi vineam tuam ut faciam mihi hortum holerum quia vicina est et prope domum meam daboque tibi pro ea vineam meliorem aut si tibi commodius putas argenti pretium quanto digna est</span></p>
<p id="obadiah-21-3"><span class="verse-num">21:3</span> <span class="verse-body">cui respondit Naboth propitius mihi sit Dominus ne dem hereditatem patrum meorum tibi</span></p>
<p id="obadiah-21-4"><span class="verse-num">21:4</span> <span class="verse-body">venit ergo Ahab in domum suam indignans et frendens super verbo quod locutus fuerat ad eum Naboth Hiezrahelites dicens non do tibi hereditatem patrum meorum et proiciens se in lectulum suum avertit faciem ad parietem et non comedit panem</span></p>
<p id="obadiah-21-5"><span class="verse-num">21:5</span> <span class="verse-body">ingressa est autem ad eum Hiezabel uxor sua dixitque ei quid est hoc unde anima tua contristata est et quare non comedis panem</span></p>
<p id="obadiah-21-6"><span class="verse-num">21:6</span> <span class="verse-body">qui respondit ei locutus sum Naboth Hiezrahelitae et dixi ei da mihi vineam tuam accepta pecunia aut si tibi placet dabo tibi vineam pro ea et ille ait non do tibi vineam meam</span></p>
<p id="obadiah-21-7"><span class="verse-num">21:7</span> <span class="verse-body">dixit ergo ad eum Hiezabel uxor eius grandis auctoritatis es et bene regis regnum Israhel surge et comede panem et aequo esto animo ego dabo tibi vineam Naboth Hiezrahelitae</span></p>
<p id="obadiah-21-8"><span class="verse-num">21:8</span> <span class="verse-body">scripsit itaque litteras ex nomine Ahab et signavit eas anulo eius et misit ad maiores natu et ad optimates qui erant in civitate eius et habitabant cum Naboth</span></p>
<p id="obadiah-21-9"><span class="verse-num">21:9</span> <span class="verse-body">litterarum autem erat ista sententia praedicate ieiunium et sedere facite Naboth inter primos populi</span></p>
<p id="obadiah-21-10"><span class="verse-num">21:10</span> <span class="verse-body">et submittite duos viros filios Belial contra eum et falsum testimonium dicant benedixit Deum et regem et educite eum et lapidate sicque moriatur</span></p>
<p id="obadiah-21-11"><span class="verse-num">21:11</span> <span class="verse-body">fecerunt ergo cives eius maiores natu et optimates qui habitabant cum eo in urbe sicut praeceperat eis Hiezabel et sicut scriptum erat in litteris quas miserat ad eos</span></p>
<p id="obadiah-21-12"><span class="verse-num">21:12</span> <span class="verse-body">praedicaverunt ieiunium et sedere fecerunt Naboth inter primos populi</span></p>
<p id="obadiah-21-13"><span class="verse-num">21:13</span> <span class="verse-body">et adductis duobus viris filiis diaboli fecerunt eos sedere contra eum at illi scilicet ut viri diabolici dixerunt contra eum testimonium coram multitudine benedixit Naboth Deo et regi quam ob rem eduxerunt eum extra civitatem et lapidibus interfecerunt</span></p>
<p id="obadiah-21-14"><span class="verse-num">21:14</span> <span class="verse-body">miseruntque ad Hiezabel dicentes lapidatus est Naboth et mortuus est</span></p>
<p id="obadiah-21-15"><span class="verse-num">21:15</span> <span class="verse-body">factum est autem cum audisset Hiezabel lapidatum Naboth et mortuum locuta est ad Ahab surge posside vineam Naboth Hiezrahelitae qui noluit tibi adquiescere et dare eam accepta pecunia non enim vivit Naboth sed mortuus est</span></p>
<p id="obadiah-21-16"><span class="verse-num">21:16</span> <span class="verse-body">quod cum audisset Ahab mortuum videlicet Naboth surrexit et descendebat in vineam Naboth Hiezrahelitae ut possideret eam</span></p>
<p id="obadiah-21-17"><span class="verse-num">21:17</span> <span class="verse-body">factus est igitur sermo Domini ad Heliam Thesbiten dicens</span></p>
<p id="obadiah-21-18"><span class="verse-num">21:18</span> <span class="verse-body">surge et descende in occursum Ahab regis Israhel qui est in Samaria ecce ad vineam Naboth descendit ut possideat eam</span></p>
<p id="obadiah-21-19"><span class="verse-num">21:19</span> <span class="verse-body">et loqueris ad eum dicens haec dicit Dominus occidisti insuper et possedisti et post haec addes haec dicit Dominus in loco hoc in quo linxerunt canes sanguinem Naboth lambent tuum quoque sanguinem</span></p>
<p id="obadiah-21-20"><span class="verse-num">21:20</span> <span class="verse-body">et ait Ahab ad Heliam num invenisti me inimice mee qui dixit inveni eo quod venundatus sis ut faceres malum in conspectu Domini</span></p>
<p id="obadiah-21-21"><span class="verse-num">21:21</span> <span class="verse-body">ecce ego inducam super te malum et demetam posteriora tua et interficiam de Ahab mingentem ad parietem et clausum et ultimum in Israhel</span></p>
<p id="obadiah-21-22"><span class="verse-num">21:22</span> <span class="verse-body">et dabo domum tuam sicut domum Hieroboam filii Nabath et sicut domum Baasa filii Ahia quia egisti ut me ad iracundiam provocares et peccare fecisti Israhel</span></p>
<p id="obadiah-21-23"><span class="verse-num">21:23</span> <span class="verse-body">sed et de Hiezabel locutus est Dominus dicens canes comedent Hiezabel in agro Hiezrahel</span></p>
<p id="obadiah-21-24"><span class="verse-num">21:24</span> <span class="verse-body">si mortuus fuerit Ahab in civitate comedent eum canes si autem mortuus fuerit in agro comedent eum volucres caeli</span></p>
<p id="obadiah-21-25"><span class="verse-num">21:25</span> <span class="verse-body">igitur non fuit alter talis ut Ahab qui venundatus est ut faceret malum in conspectu Domini concitavit enim eum Hiezabel uxor sua</span></p>
<p id="obadiah-21-26"><span class="verse-num">21:26</span> <span class="verse-body">et abominabilis effectus est in tantum ut sequeretur idola quae fecerant Amorrei quos consumpsit Dominus a facie filiorum Israhel</span></p>
<p id="obadiah-21-27"><span class="verse-num">21:27</span> <span class="verse-body">itaque cum audisset Ahab sermones istos scidit vestem suam et operuit cilicio carnem suam ieiunavitque et dormivit in sacco et ambulabat dimisso capite</span></p>
<p id="obadiah-21-28"><span class="verse-num">21:28</span> <span class="verse-body">factus est autem sermo Domini ad Heliam Thesbiten dicens</span></p>
<p id="obadiah-21-29"><span class="verse-num">21:29</span> <span class="verse-body">nonne vidisti humiliatum Ahab coram me quia igitur humiliatus est mei causa non inducam malum in diebus eius sed in diebus filii sui inferam malum domui eius __________________________________________________________________</span></p>
<h2 id="obadiah-ch-22">Chapter 22</h2>
<p class="verses"><a href="#obadiah-22-1">1</a> <a href="#obadiah-22-2">2</a> <a href="#obadiah-22-3">3</a> <a href="#obadiah-22-4">4</a> <a href="#obadiah-22-5">5</a> <a href="#obadiah-22-6">6</a> <a href="#obadiah-22-7">7</a> <a href="#obadiah-22-8">8</a> <a href="#obadiah-22-9">9</a> <a href="#obadiah-22-10">10</a> <a href="#obadiah-22-11">11</a> <a href="#obadiah-22-12">12</a> <a href="#obadiah-22-13">13</a></p>
<p id="obadiah-22-1"><span class="verse-num">22:1</span> <span class="verse-body">transierunt igitur tres anni absque bello inter Syriam et Israhel</span></p>
<p id="obadiah-22-2"><span class="verse-num">22:2</span> <span class="verse-body">in anno autem tertio descendit Iosaphat rex Iuda ad regem Israhel</span></p>
<p id="obadiah-22-3"><span class="verse-num">22:3</span> <span class="verse-body">dixitque rex Israhel ad servos suos ignoratis quod nostra sit Ramoth Galaad et neglegimus tollere eam de manu regis Syriae</span></p>
<p id="obadiah-22-4"><span class="verse-num">22:4</span> <span class="verse-body">et ait ad Iosaphat veniesne mecum ad proeliandum in Ramoth Galaad</span></p>
<p id="obadiah-22-5"><span class="verse-num">22:5</span> <span class="verse-body">dixitque Iosaphat ad regem Israhel sicut ego sum ita et tu populus meus et populus tuus unum sunt et equites mei et equites tui dixitque Iosaphat ad regem Israhel quaere oro te hodie sermonem Domini</span></p>
<p id="obadiah-22-6"><span class="verse-num">22:6</span> <span class="verse-body">congregavit ergo rex Israhel prophetas quadringentos circiter viros et ait ad eos ire debeo in Ramoth Galaad ad bellandum an quiescere qui responderunt ascende et dabit Dominus in manu regis</span></p>
<p id="obadiah-22-7"><span class="verse-num">22:7</span> <span class="verse-body">dixit autem Iosaphat non est hic propheta Domini quispiam ut interrogemus per eum</span></p>
<p id="obadiah-22-8"><span class="verse-num">22:8</span> <span class="verse-body">et ait rex Israhel ad Iosaphat remansit vir unus per quem possimus interrogare Dominum sed ego odi eum quia non prophetat mihi bonum sed malum Micheas filius Hiemla cui Iosaphat ait ne loquaris ita rex</span></p>
<p id="obadiah-22-9"><span class="verse-num">22:9</span> <span class="verse-body">vocavit ergo rex Israhel eunuchum quendam et dixit ei festina adducere Micheam filium Hiemla</span></p>
<p id="obadiah-22-10"><span class="verse-num">22:10</span> <span class="verse-body">rex autem Israhel et Iosaphat rex Iuda sedebat unusquisque in solio suo vestiti cultu regio in area iuxta ostium portae Samariae et universi prophetae prophetabant in conspectu eorum</span></p>
<p id="obadiah-22-11"><span class="verse-num">22:11</span> <span class="verse-body">fecit quoque sibi Sedecias filius Chanaan cornua ferrea et ait haec dicit Dominus his ventilabis Syriam donec deleas eam</span></p>
<p id="obadiah-22-12"><span class="verse-num">22:12</span> <span class="verse-body">omnesque prophetae similiter prophetabant dicentes ascende in Ramoth Galaad et vade prospere et tradet Dominus in manu regis</span></p>
<p id="obadiah-22-13"><span class="verse-num">22:13</span> <span class="verse-body">nuntius vero qui ierat ut vocaret Micheam locutus est ad eum dicens ecce sermones prophetarum ore uno bona regi praedicant sit ergo et sermo tuus similis eorum et loquere bona</span></p>
