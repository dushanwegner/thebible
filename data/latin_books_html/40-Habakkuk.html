<h1>Habakkuk</h1>
<p class="chapters"><a href="#habakkuk-ch-1">1</a> <a href="#habakkuk-ch-2">2</a> <a href="#habakkuk-ch-3">3</a></p>
<h2 id="habakkuk-ch-1">Chapter 1</h2>
<p class="verses"><a href="#habakkuk-1-1">1</a> <a href="#habakkuk-1-2">2</a> <a href="#habakkuk-1-3">3</a> <a href="#habakkuk-1-4">4</a> <a href="#habakkuk-1-5">5</a> <a href="#habakkuk-1-6">6</a> <a href="#habakkuk-1-7">7</a> <a href="#habakkuk-1-8">8</a> <a href="#habakkuk-1-9">9</a> <a href="#habakkuk-1-10">10</a> <a href="#habakkuk-1-11">11</a> <a href="#habakkuk-1-12">12</a> <a href="#habakkuk-1-13">13</a> <a href="#habakkuk-1-14">14</a> <a href="#habakkuk-1-15">15</a> <a href="#habakkuk-1-16">16</a> <a href="#habakkuk-1-17">17</a></p>
<p id="habakkuk-1-1"><span class="verse-num">1:1</span> <span class="verse-body">onus quod vidit Abacuc propheta</span></p>
<p id="habakkuk-1-2"><span class="verse-num">1:2</span> <span class="verse-body">usquequo Domine clamabo et non exaudies vociferabor ad te vim patiens et non salvabis</span></p>
<p id="habakkuk-1-3"><span class="verse-num">1:3</span> <span class="verse-body">quare ostendisti mihi iniquitatem et laborem videre praeda et iniustitia contra me et factum est iudicium et contradictio potentior</span></p>
<p id="habakkuk-1-4"><span class="verse-num">1:4</span> <span class="verse-body">propter hoc lacerata est lex et non pervenit usque ad finem iudicium quia impius praevalet adversus iustum propterea egreditur iudicium perversum</span></p>
<p id="habakkuk-1-5"><span class="verse-num">1:5</span> <span class="verse-body">aspicite in gentibus et videte et admiramini et obstupescite quia opus factum est in diebus vestris quod nemo credet cum narrabitur</span></p>
<p id="habakkuk-1-6"><span class="verse-num">1:6</span> <span class="verse-body">quia ecce ego suscitabo Chaldeos gentem amaram et velocem ambulantem super latitudinem terrae ut possideat tabernacula non sua</span></p>
<p id="habakkuk-1-7"><span class="verse-num">1:7</span> <span class="verse-body">horribilis et terribilis est ex semet ipsa iudicium et onus eius egredietur</span></p>
<p id="habakkuk-1-8"><span class="verse-num">1:8</span> <span class="verse-body">leviores pardis equi eius et velociores lupis vespertinis et diffundentur equites eius equites namque eius de longe venient volabunt quasi aquila festinans ad comedendum</span></p>
<p id="habakkuk-1-9"><span class="verse-num">1:9</span> <span class="verse-body">omnes ad praedam venient facies eorum ventus urens et congregabit quasi harenam captivitatem</span></p>
<p id="habakkuk-1-10"><span class="verse-num">1:10</span> <span class="verse-body">et ipse de regibus triumphabit et tyranni ridiculi eius erunt ipse super omnem munitionem ridebit et conportabit aggerem et capiet eam</span></p>
<p id="habakkuk-1-11"><span class="verse-num">1:11</span> <span class="verse-body">tunc mutabitur spiritus et pertransibit et corruet haec est fortitudo eius dei sui</span></p>
<p id="habakkuk-1-12"><span class="verse-num">1:12</span> <span class="verse-body">numquid non tu a principio Domine Deus meus Sancte meus et non moriemur Domine in iudicium posuisti eum et fortem ut corriperes fundasti eum</span></p>
<p id="habakkuk-1-13"><span class="verse-num">1:13</span> <span class="verse-body">mundi sunt oculi tui ne videas malum et respicere ad iniquitatem non poteris quare non respicis super inique agentes et taces devorante impio iustiorem se</span></p>
<p id="habakkuk-1-14"><span class="verse-num">1:14</span> <span class="verse-body">et facies homines quasi pisces maris et quasi reptile non habens principem</span></p>
<p id="habakkuk-1-15"><span class="verse-num">1:15</span> <span class="verse-body">totum in hamo sublevavit traxit illud in sagena sua et congregavit in rete suo super hoc laetabitur et exultabit</span></p>
<p id="habakkuk-1-16"><span class="verse-num">1:16</span> <span class="verse-body">propterea immolabit sagenae suae et sacrificabit reti suo quia in ipsis incrassata est pars eius et cibus eius electus</span></p>
<p id="habakkuk-1-17"><span class="verse-num">1:17</span> <span class="verse-body">propter hoc ergo expandit sagenam suam et semper interficere gentes non parcet</span></p>
<h2 id="habakkuk-ch-2">Chapter 2</h2>
<p class="verses"><a href="#habakkuk-2-1">1</a> <a href="#habakkuk-2-2">2</a> <a href="#habakkuk-2-3">3</a> <a href="#habakkuk-2-4">4</a> <a href="#habakkuk-2-5">5</a> <a href="#habakkuk-2-6">6</a> <a href="#habakkuk-2-7">7</a> <a href="#habakkuk-2-8">8</a> <a href="#habakkuk-2-9">9</a> <a href="#habakkuk-2-10">10</a> <a href="#habakkuk-2-11">11</a> <a href="#habakkuk-2-12">12</a> <a href="#habakkuk-2-13">13</a> <a href="#habakkuk-2-14">14</a> <a href="#habakkuk-2-15">15</a> <a href="#habakkuk-2-16">16</a> <a href="#habakkuk-2-17">17</a> <a href="#habakkuk-2-18">18</a> <a href="#habakkuk-2-19">19</a> <a href="#habakkuk-2-20">20</a></p>
<p id="habakkuk-2-1"><span class="verse-num">2:1</span> <span class="verse-body">super custodiam meam stabo et figam gradum super munitionem et contemplabor ut videam quid dicatur mihi et quid respondeam ad arguentem me</span></p>
<p id="habakkuk-2-2"><span class="verse-num">2:2</span> <span class="verse-body">et respondit mihi Dominus et dixit scribe visum et explana eum super tabulas ut percurrat qui legerit eum</span></p>
<p id="habakkuk-2-3"><span class="verse-num">2:3</span> <span class="verse-body">quia adhuc visus procul et apparebit in finem et non mentietur si moram fecerit expecta illum quia veniens veniet et non tardabit</span></p>
<p id="habakkuk-2-4"><span class="verse-num">2:4</span> <span class="verse-body">ecce qui incredulus est non erit recta anima eius in semet ipso iustus autem in fide sua vivet</span></p>
<p id="habakkuk-2-5"><span class="verse-num">2:5</span> <span class="verse-body">et quomodo vinum potantem decipit sic erit vir superbus et non decorabitur qui dilatavit quasi infernus animam suam et ipse quasi mors et non adimpletur et congregabit ad se omnes gentes et coacervabit ad se omnes populos</span></p>
<p id="habakkuk-2-6"><span class="verse-num">2:6</span> <span class="verse-body">numquid non omnes isti super eum parabolam sument et loquellam enigmatum eius et dicetur vae ei qui multiplicat non sua usquequo et adgravat contra se densum lutum</span></p>
<p id="habakkuk-2-7"><span class="verse-num">2:7</span> <span class="verse-body">numquid non repente consurgent qui mordeant te et suscitabuntur lacerantes te et eris in rapinam eis</span></p>
<p id="habakkuk-2-8"><span class="verse-num">2:8</span> <span class="verse-body">quia tu spoliasti gentes multas spoliabunt te omnes qui reliqui fuerint de populis propter sanguinem hominis et iniquitatem terrae civitatis et omnium habitantium in ea</span></p>
<p id="habakkuk-2-9"><span class="verse-num">2:9</span> <span class="verse-body">vae qui congregat avaritiam malam domui suae ut sit in excelso nidus eius et liberari se putat de manu mali</span></p>
<p id="habakkuk-2-10"><span class="verse-num">2:10</span> <span class="verse-body">cogitasti confusionem domui tuae concidisti populos multos et peccavit anima tua</span></p>
<p id="habakkuk-2-11"><span class="verse-num">2:11</span> <span class="verse-body">quia lapis de pariete clamabit et lignum quod inter iuncturas aedificiorum est respondebit</span></p>
<p id="habakkuk-2-12"><span class="verse-num">2:12</span> <span class="verse-body">vae qui aedificat civitatem in sanguinibus et praeparat urbem in iniquitate</span></p>
<p id="habakkuk-2-13"><span class="verse-num">2:13</span> <span class="verse-body">numquid non haec a Domino sunt exercituum laborabunt enim populi in multo igni et gentes in vacuum et deficient</span></p>
<p id="habakkuk-2-14"><span class="verse-num">2:14</span> <span class="verse-body">quia replebitur terra ut cognoscat gloriam Domini quasi aquae operientes mare</span></p>
<p id="habakkuk-2-15"><span class="verse-num">2:15</span> <span class="verse-body">vae qui potum dat amico suo mittens fel suum et inebrians ut aspiciat nuditatem eius</span></p>
<p id="habakkuk-2-16"><span class="verse-num">2:16</span> <span class="verse-body">repletus est ignominia pro gloria bibe tu quoque et consopire circumdabit te calix dexterae Domini et vomitus ignominiae super gloriam tuam</span></p>
<p id="habakkuk-2-17"><span class="verse-num">2:17</span> <span class="verse-body">quia iniquitas Libani operiet te et vastitas animalium deterrebit eos de sanguinibus hominis et iniquitate terrae et civitatis et omnium habitantium in ea</span></p>
<p id="habakkuk-2-18"><span class="verse-num">2:18</span> <span class="verse-body">quid prodest sculptile quia sculpsit illud fictor suus conflatile et imaginem falsam quia speravit in figmento fictor eius ut faceret simulacra muta</span></p>
<p id="habakkuk-2-19"><span class="verse-num">2:19</span> <span class="verse-body">vae qui dicit ligno expergiscere surge lapidi tacenti numquid ipse docere poterit ecce iste coopertus est auro et argento et omnis spiritus non est in visceribus eius</span></p>
<p id="habakkuk-2-20"><span class="verse-num">2:20</span> <span class="verse-body">Dominus autem in templo sancto suo sileat a facie eius omnis terra</span></p>
<h2 id="habakkuk-ch-3">Chapter 3</h2>
<p class="verses"><a href="#habakkuk-3-1">1</a> <a href="#habakkuk-3-2">2</a> <a href="#habakkuk-3-3">3</a> <a href="#habakkuk-3-4">4</a> <a href="#habakkuk-3-5">5</a> <a href="#habakkuk-3-6">6</a> <a href="#habakkuk-3-7">7</a> <a href="#habakkuk-3-8">8</a> <a href="#habakkuk-3-9">9</a> <a href="#habakkuk-3-10">10</a> <a href="#habakkuk-3-11">11</a> <a href="#habakkuk-3-12">12</a> <a href="#habakkuk-3-13">13</a> <a href="#habakkuk-3-14">14</a> <a href="#habakkuk-3-15">15</a> <a href="#habakkuk-3-16">16</a> <a href="#habakkuk-3-17">17</a> <a href="#habakkuk-3-18">18</a></p>
<p id="habakkuk-3-1"><span class="verse-num">3:1</span> <span class="verse-body">oratio Abacuc prophetae pro ignorationibus</span></p>
<p id="habakkuk-3-2"><span class="verse-num">3:2</span> <span class="verse-body">Domine audivi auditionem tuam et timui Domine opus tuum in medio annorum vivifica illud in medio annorum notum facies cum iratus fueris misericordiae recordaberis</span></p>
<p id="habakkuk-3-3"><span class="verse-num">3:3</span> <span class="verse-body">Deus ab austro veniet et Sanctus de monte Pharan semper operuit caelos gloria eius et laudis eius plena est terra</span></p>
<p id="habakkuk-3-4"><span class="verse-num">3:4</span> <span class="verse-body">splendor eius ut lux erit cornua in manibus eius ibi abscondita est fortitudo eius</span></p>
<p id="habakkuk-3-5"><span class="verse-num">3:5</span> <span class="verse-body">ante faciem eius ibit mors et egredietur diabolus ante pedes eius</span></p>
<p id="habakkuk-3-6"><span class="verse-num">3:6</span> <span class="verse-body">stetit et mensus est terram aspexit et dissolvit gentes et contriti sunt montes saeculi incurvati sunt colles mundi ab itineribus aeternitatis eius</span></p>
<p id="habakkuk-3-7"><span class="verse-num">3:7</span> <span class="verse-body">pro iniquitate vidi tentoria Aethiopiae turbabuntur pelles terrae Madian</span></p>
<p id="habakkuk-3-8"><span class="verse-num">3:8</span> <span class="verse-body">numquid in fluminibus iratus es Domine aut in fluminibus furor tuus vel in mari indignatio tua quia ascendes super equos tuos et quadrigae tuae salvatio</span></p>
<p id="habakkuk-3-9"><span class="verse-num">3:9</span> <span class="verse-body">suscitans suscitabis arcum tuum iuramenta tribubus quae locutus es semper fluvios scindes terrae</span></p>
<p id="habakkuk-3-10"><span class="verse-num">3:10</span> <span class="verse-body">viderunt te et doluerunt montes gurges aquarum transiit dedit abyssus vocem suam altitudo manus suas levavit</span></p>
<p id="habakkuk-3-11"><span class="verse-num">3:11</span> <span class="verse-body">sol et luna steterunt in habitaculo suo in luce sagittarum tuarum ibunt in splendore fulgurantis hastae tuae</span></p>
<p id="habakkuk-3-12"><span class="verse-num">3:12</span> <span class="verse-body">in fremitu conculcabis terram in furore obstupefacies gentes</span></p>
<p id="habakkuk-3-13"><span class="verse-num">3:13</span> <span class="verse-body">egressus es in salutem populi tui in salutem cum christo tuo percussisti caput de domo impii denudasti fundamentum usque ad collum semper</span></p>
<p id="habakkuk-3-14"><span class="verse-num">3:14</span> <span class="verse-body">maledixisti sceptris eius capiti bellatorum eius venientibus ut turbo ad dispergendum me exultatio eorum sicut eius qui devorat pauperem in abscondito</span></p>
<p id="habakkuk-3-15"><span class="verse-num">3:15</span> <span class="verse-body">viam fecisti in mari equis tuis in luto aquarum multarum</span></p>
<p id="habakkuk-3-16"><span class="verse-num">3:16</span> <span class="verse-body">audivi et conturbatus est venter meus ad vocem contremuerunt labia mea ingrediatur putredo in ossibus meis et subter me scateat ut requiescam in die tribulationis ut ascendam ad populum accinctum nostrum</span></p>
<p id="habakkuk-3-17"><span class="verse-num">3:17</span> <span class="verse-body">ficus enim non florebit et non erit germen in vineis mentietur opus olivae et arva non adferent cibum abscidetur de ovili pecus et non erit armentum in praesepibus</span></p>
<p id="habakkuk-3-18"><span class="verse-num">3:18</span> <span class="verse-body">ego autem in Domino gaudebo exultabo in Deo Iesu meo</span></p>
