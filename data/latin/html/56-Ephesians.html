<h1>Ephesians</h1>
<p class="chapters"><a href="#ephesians-ch-1">1</a> <a href="#ephesians-ch-2">2</a> <a href="#ephesians-ch-3">3</a> <a href="#ephesians-ch-4">4</a> <a href="#ephesians-ch-5">5</a> <a href="#ephesians-ch-6">6</a></p>
<h2 id="ephesians-ch-1">Chapter 1</h2>
<p class="verses"><a href="#ephesians-1-1">1</a> <a href="#ephesians-1-2">2</a> <a href="#ephesians-1-3">3</a> <a href="#ephesians-1-4">4</a> <a href="#ephesians-1-5">5</a> <a href="#ephesians-1-6">6</a> <a href="#ephesians-1-7">7</a> <a href="#ephesians-1-8">8</a> <a href="#ephesians-1-9">9</a> <a href="#ephesians-1-10">10</a> <a href="#ephesians-1-11">11</a> <a href="#ephesians-1-12">12</a> <a href="#ephesians-1-13">13</a> <a href="#ephesians-1-14">14</a> <a href="#ephesians-1-15">15</a> <a href="#ephesians-1-16">16</a> <a href="#ephesians-1-17">17</a> <a href="#ephesians-1-18">18</a> <a href="#ephesians-1-19">19</a> <a href="#ephesians-1-20">20</a> <a href="#ephesians-1-21">21</a> <a href="#ephesians-1-22">22</a> <a href="#ephesians-1-23">23</a></p>
<p id="ephesians-1-1"><span class="verse-num">1:1</span> <span class="verse-body">Paulus apostolus Christi Iesu per voluntatem Dei sanctis omnibus qui sunt Ephesi et fidelibus in Christo Iesu</span></p>
<p id="ephesians-1-2"><span class="verse-num">1:2</span> <span class="verse-body">gratia vobis et pax a Deo Patre nostro et Domino Iesu Christo</span></p>
<p id="ephesians-1-3"><span class="verse-num">1:3</span> <span class="verse-body">benedictus Deus et Pater Domini nostri Iesu Christi qui benedixit nos in omni benedictione spiritali in caelestibus in Christo</span></p>
<p id="ephesians-1-4"><span class="verse-num">1:4</span> <span class="verse-body">sicut elegit nos in ipso ante mundi constitutionem ut essemus sancti et inmaculati in conspectu eius in caritate</span></p>
<p id="ephesians-1-5"><span class="verse-num">1:5</span> <span class="verse-body">qui praedestinavit nos in adoptionem filiorum per Iesum Christum in ipsum secundum propositum voluntatis suae</span></p>
<p id="ephesians-1-6"><span class="verse-num">1:6</span> <span class="verse-body">in laudem gloriae gratiae suae in qua gratificavit nos in dilecto</span></p>
<p id="ephesians-1-7"><span class="verse-num">1:7</span> <span class="verse-body">in quo habemus redemptionem per sanguinem eius remissionem peccatorum secundum divitias gratiae eius</span></p>
<p id="ephesians-1-8"><span class="verse-num">1:8</span> <span class="verse-body">quae superabundavit in nobis in omni sapientia et prudentia</span></p>
<p id="ephesians-1-9"><span class="verse-num">1:9</span> <span class="verse-body">ut notum faceret nobis sacramentum voluntatis suae secundum bonum placitum eius quod proposuit in eo</span></p>
<p id="ephesians-1-10"><span class="verse-num">1:10</span> <span class="verse-body">in dispensationem plenitudinis temporum instaurare omnia in Christo quae in caelis et quae in terra sunt in ipso</span></p>
<p id="ephesians-1-11"><span class="verse-num">1:11</span> <span class="verse-body">in quo etiam sorte vocati sumus praedestinati secundum propositum eius qui omnia operatur secundum consilium voluntatis suae</span></p>
<p id="ephesians-1-12"><span class="verse-num">1:12</span> <span class="verse-body">ut simus in laudem gloriae eius qui ante speravimus in Christo</span></p>
<p id="ephesians-1-13"><span class="verse-num">1:13</span> <span class="verse-body">in quo et vos cum audissetis verbum veritatis evangelium salutis vestrae in quo et credentes signati estis Spiritu promissionis Sancto</span></p>
<p id="ephesians-1-14"><span class="verse-num">1:14</span> <span class="verse-body">qui est pignus hereditatis nostrae in redemptionem adquisitionis in laudem gloriae ipsius</span></p>
<p id="ephesians-1-15"><span class="verse-num">1:15</span> <span class="verse-body">propterea et ego audiens fidem vestram quae est in Domino Iesu et dilectionem in omnes sanctos</span></p>
<p id="ephesians-1-16"><span class="verse-num">1:16</span> <span class="verse-body">non cesso gratias agens pro vobis memoriam vestri faciens in orationibus meis</span></p>
<p id="ephesians-1-17"><span class="verse-num">1:17</span> <span class="verse-body">ut Deus Domini nostri Iesu Christi Pater gloriae det vobis spiritum sapientiae et revelationis in agnitione eius</span></p>
<p id="ephesians-1-18"><span class="verse-num">1:18</span> <span class="verse-body">inluminatos oculos cordis vestri ut sciatis quae sit spes vocationis eius quae divitiae gloriae hereditatis eius in sanctis</span></p>
<p id="ephesians-1-19"><span class="verse-num">1:19</span> <span class="verse-body">et quae sit supereminens magnitudo virtutis eius in nos qui credidimus secundum operationem potentiae virtutis eius</span></p>
<p id="ephesians-1-20"><span class="verse-num">1:20</span> <span class="verse-body">quam operatus est in Christo suscitans illum a mortuis et constituens ad dexteram suam in caelestibus</span></p>
<p id="ephesians-1-21"><span class="verse-num">1:21</span> <span class="verse-body">supra omnem principatum et potestatem et virtutem et dominationem et omne nomen quod nominatur non solum in hoc saeculo sed et in futuro</span></p>
<p id="ephesians-1-22"><span class="verse-num">1:22</span> <span class="verse-body">et omnia subiecit sub pedibus eius et ipsum dedit caput supra omnia ecclesiae</span></p>
<p id="ephesians-1-23"><span class="verse-num">1:23</span> <span class="verse-body">quae est corpus ipsius plenitudo eius qui omnia in omnibus adimpletur __________________________________________________________________</span></p>
<h2 id="ephesians-ch-2">Chapter 2</h2>
<p class="verses"><a href="#ephesians-2-1">1</a> <a href="#ephesians-2-2">2</a> <a href="#ephesians-2-3">3</a> <a href="#ephesians-2-4">4</a> <a href="#ephesians-2-5">5</a> <a href="#ephesians-2-6">6</a> <a href="#ephesians-2-7">7</a> <a href="#ephesians-2-8">8</a> <a href="#ephesians-2-9">9</a> <a href="#ephesians-2-10">10</a> <a href="#ephesians-2-11">11</a> <a href="#ephesians-2-12">12</a> <a href="#ephesians-2-13">13</a> <a href="#ephesians-2-14">14</a> <a href="#ephesians-2-15">15</a> <a href="#ephesians-2-16">16</a> <a href="#ephesians-2-17">17</a> <a href="#ephesians-2-18">18</a> <a href="#ephesians-2-19">19</a> <a href="#ephesians-2-20">20</a> <a href="#ephesians-2-21">21</a> <a href="#ephesians-2-22">22</a></p>
<p id="ephesians-2-1"><span class="verse-num">2:1</span> <span class="verse-body">et vos cum essetis mortui delictis et peccatis vestris</span></p>
<p id="ephesians-2-2"><span class="verse-num">2:2</span> <span class="verse-body">in quibus aliquando ambulastis secundum saeculum mundi huius secundum principem potestatis aeris huius spiritus qui nunc operatur in filios diffidentiae</span></p>
<p id="ephesians-2-3"><span class="verse-num">2:3</span> <span class="verse-body">in quibus et nos omnes aliquando conversati sumus in desideriis carnis nostrae facientes voluntates carnis et cogitationum et eramus natura filii irae sicut et ceteri</span></p>
<p id="ephesians-2-4"><span class="verse-num">2:4</span> <span class="verse-body">Deus autem qui dives est in misericordia propter nimiam caritatem suam qua dilexit nos</span></p>
<p id="ephesians-2-5"><span class="verse-num">2:5</span> <span class="verse-body">et cum essemus mortui peccatis convivificavit nos Christo gratia estis salvati</span></p>
<p id="ephesians-2-6"><span class="verse-num">2:6</span> <span class="verse-body">et conresuscitavit et consedere fecit in caelestibus in Christo Iesu</span></p>
<p id="ephesians-2-7"><span class="verse-num">2:7</span> <span class="verse-body">ut ostenderet in saeculis supervenientibus abundantes divitias gratiae suae in bonitate super nos in Christo Iesu</span></p>
<p id="ephesians-2-8"><span class="verse-num">2:8</span> <span class="verse-body">gratia enim estis salvati per fidem et hoc non ex vobis Dei enim donum est</span></p>
<p id="ephesians-2-9"><span class="verse-num">2:9</span> <span class="verse-body">non ex operibus ut ne quis glorietur</span></p>
<p id="ephesians-2-10"><span class="verse-num">2:10</span> <span class="verse-body">ipsius enim sumus factura creati in Christo Iesu in operibus bonis quae praeparavit Deus ut in illis ambulemus</span></p>
<p id="ephesians-2-11"><span class="verse-num">2:11</span> <span class="verse-body">propter quod memores estote quod aliquando vos gentes in carne qui dicimini praeputium ab ea quae dicitur circumcisio in carne manufacta</span></p>
<p id="ephesians-2-12"><span class="verse-num">2:12</span> <span class="verse-body">quia eratis illo in tempore sine Christo alienati a conversatione Israhel et hospites testamentorum promissionis spem non habentes et sine Deo in mundo</span></p>
<p id="ephesians-2-13"><span class="verse-num">2:13</span> <span class="verse-body">nunc autem in Christo Iesu vos qui aliquando eratis longe facti estis prope in sanguine Christi</span></p>
<p id="ephesians-2-14"><span class="verse-num">2:14</span> <span class="verse-body">ipse est enim pax nostra qui fecit utraque unum et medium parietem maceriae solvens inimicitiam in carne sua</span></p>
<p id="ephesians-2-15"><span class="verse-num">2:15</span> <span class="verse-body">legem mandatorum decretis evacuans ut duos condat in semet ipsum in unum novum hominem faciens pacem</span></p>
<p id="ephesians-2-16"><span class="verse-num">2:16</span> <span class="verse-body">et reconciliet ambos in uno corpore Deo per crucem interficiens inimicitiam in semet ipso</span></p>
<p id="ephesians-2-17"><span class="verse-num">2:17</span> <span class="verse-body">et veniens evangelizavit pacem vobis qui longe fuistis et pacem his qui prope</span></p>
<p id="ephesians-2-18"><span class="verse-num">2:18</span> <span class="verse-body">quoniam per ipsum habemus accessum ambo in uno Spiritu ad Patrem</span></p>
<p id="ephesians-2-19"><span class="verse-num">2:19</span> <span class="verse-body">ergo iam non estis hospites et advenae sed estis cives sanctorum et domestici Dei</span></p>
<p id="ephesians-2-20"><span class="verse-num">2:20</span> <span class="verse-body">superaedificati super fundamentum apostolorum et prophetarum ipso summo angulari lapide Christo Iesu</span></p>
<p id="ephesians-2-21"><span class="verse-num">2:21</span> <span class="verse-body">in quo omnis aedificatio constructa crescit in templum sanctum in Domino</span></p>
<p id="ephesians-2-22"><span class="verse-num">2:22</span> <span class="verse-body">in quo et vos coaedificamini in habitaculum Dei in Spiritu __________________________________________________________________</span></p>
<h2 id="ephesians-ch-3">Chapter 3</h2>
<p class="verses"><a href="#ephesians-3-1">1</a> <a href="#ephesians-3-2">2</a> <a href="#ephesians-3-3">3</a> <a href="#ephesians-3-4">4</a> <a href="#ephesians-3-5">5</a> <a href="#ephesians-3-6">6</a> <a href="#ephesians-3-7">7</a> <a href="#ephesians-3-8">8</a> <a href="#ephesians-3-9">9</a> <a href="#ephesians-3-10">10</a> <a href="#ephesians-3-11">11</a> <a href="#ephesians-3-12">12</a> <a href="#ephesians-3-13">13</a> <a href="#ephesians-3-14">14</a> <a href="#ephesians-3-15">15</a> <a href="#ephesians-3-16">16</a> <a href="#ephesians-3-17">17</a> <a href="#ephesians-3-18">18</a> <a href="#ephesians-3-19">19</a> <a href="#ephesians-3-20">20</a> <a href="#ephesians-3-21">21</a></p>
<p id="ephesians-3-1"><span class="verse-num">3:1</span> <span class="verse-body">huius rei gratia ego Paulus vinctus Christi Iesu pro vobis gentibus</span></p>
<p id="ephesians-3-2"><span class="verse-num">3:2</span> <span class="verse-body">si tamen audistis dispensationem gratiae Dei quae data est mihi in vobis</span></p>
<p id="ephesians-3-3"><span class="verse-num">3:3</span> <span class="verse-body">quoniam secundum revelationem notum mihi factum est sacramentum sicut supra scripsi in brevi</span></p>
<p id="ephesians-3-4"><span class="verse-num">3:4</span> <span class="verse-body">prout potestis legentes intellegere prudentiam meam in mysterio Christi</span></p>
<p id="ephesians-3-5"><span class="verse-num">3:5</span> <span class="verse-body">quod aliis generationibus non est agnitum filiis hominum sicuti nunc revelatum est sanctis apostolis eius et prophetis in Spiritu</span></p>
<p id="ephesians-3-6"><span class="verse-num">3:6</span> <span class="verse-body">esse gentes coheredes et concorporales et conparticipes promissionis in Christo Iesu per evangelium</span></p>
<p id="ephesians-3-7"><span class="verse-num">3:7</span> <span class="verse-body">cuius factus sum minister secundum donum gratiae Dei quae data est mihi secundum operationem virtutis eius</span></p>
<p id="ephesians-3-8"><span class="verse-num">3:8</span> <span class="verse-body">mihi omnium sanctorum minimo data est gratia haec in gentibus evangelizare ininvestigabiles divitias Christi</span></p>
<p id="ephesians-3-9"><span class="verse-num">3:9</span> <span class="verse-body">et inluminare omnes quae sit dispensatio sacramenti absconditi a saeculis in Deo qui omnia creavit</span></p>
<p id="ephesians-3-10"><span class="verse-num">3:10</span> <span class="verse-body">ut innotescat principibus et potestatibus in caelestibus per ecclesiam multiformis sapientia Dei</span></p>
<p id="ephesians-3-11"><span class="verse-num">3:11</span> <span class="verse-body">secundum praefinitionem saeculorum quam fecit in Christo Iesu Domino nostro</span></p>
<p id="ephesians-3-12"><span class="verse-num">3:12</span> <span class="verse-body">in quo habemus fiduciam et accessum in confidentia per fidem eius</span></p>
<p id="ephesians-3-13"><span class="verse-num">3:13</span> <span class="verse-body">propter quod peto ne deficiatis in tribulationibus meis pro vobis quae est gloria vestra</span></p>
<p id="ephesians-3-14"><span class="verse-num">3:14</span> <span class="verse-body">huius rei gratia flecto genua mea ad Patrem Domini nostri Iesu Christi</span></p>
<p id="ephesians-3-15"><span class="verse-num">3:15</span> <span class="verse-body">ex quo omnis paternitas in caelis et in terra nominatur</span></p>
<p id="ephesians-3-16"><span class="verse-num">3:16</span> <span class="verse-body">ut det vobis secundum divitias gloriae suae virtute corroborari per Spiritum eius in interiore homine</span></p>
<p id="ephesians-3-17"><span class="verse-num">3:17</span> <span class="verse-body">habitare Christum per fidem in cordibus vestris in caritate radicati et fundati</span></p>
<p id="ephesians-3-18"><span class="verse-num">3:18</span> <span class="verse-body">ut possitis conprehendere cum omnibus sanctis quae sit latitudo et longitudo et sublimitas et profundum</span></p>
<p id="ephesians-3-19"><span class="verse-num">3:19</span> <span class="verse-body">scire etiam supereminentem scientiae caritatem Christi ut impleamini in omnem plenitudinem Dei</span></p>
<p id="ephesians-3-20"><span class="verse-num">3:20</span> <span class="verse-body">ei autem qui potens est omnia facere superabundanter quam petimus aut intellegimus secundum virtutem quae operatur in nobis</span></p>
<p id="ephesians-3-21"><span class="verse-num">3:21</span> <span class="verse-body">ipsi gloria in ecclesia et in Christo Iesu in omnes generationes saeculi saeculorum amen __________________________________________________________________</span></p>
<h2 id="ephesians-ch-4">Chapter 4</h2>
<p class="verses"><a href="#ephesians-4-1">1</a> <a href="#ephesians-4-2">2</a> <a href="#ephesians-4-3">3</a> <a href="#ephesians-4-4">4</a> <a href="#ephesians-4-5">5</a> <a href="#ephesians-4-6">6</a> <a href="#ephesians-4-7">7</a> <a href="#ephesians-4-8">8</a> <a href="#ephesians-4-9">9</a> <a href="#ephesians-4-10">10</a> <a href="#ephesians-4-11">11</a> <a href="#ephesians-4-12">12</a> <a href="#ephesians-4-13">13</a> <a href="#ephesians-4-14">14</a> <a href="#ephesians-4-15">15</a> <a href="#ephesians-4-16">16</a> <a href="#ephesians-4-17">17</a> <a href="#ephesians-4-18">18</a> <a href="#ephesians-4-19">19</a> <a href="#ephesians-4-20">20</a> <a href="#ephesians-4-21">21</a> <a href="#ephesians-4-22">22</a> <a href="#ephesians-4-23">23</a> <a href="#ephesians-4-24">24</a> <a href="#ephesians-4-25">25</a> <a href="#ephesians-4-26">26</a> <a href="#ephesians-4-27">27</a> <a href="#ephesians-4-28">28</a> <a href="#ephesians-4-29">29</a> <a href="#ephesians-4-30">30</a> <a href="#ephesians-4-31">31</a> <a href="#ephesians-4-32">32</a></p>
<p id="ephesians-4-1"><span class="verse-num">4:1</span> <span class="verse-body">obsecro itaque vos ego vinctus in Domino ut digne ambuletis vocatione qua vocati estis</span></p>
<p id="ephesians-4-2"><span class="verse-num">4:2</span> <span class="verse-body">cum omni humilitate et mansuetudine cum patientia subportantes invicem in caritate</span></p>
<p id="ephesians-4-3"><span class="verse-num">4:3</span> <span class="verse-body">solliciti servare unitatem spiritus in vinculo pacis</span></p>
<p id="ephesians-4-4"><span class="verse-num">4:4</span> <span class="verse-body">unum corpus et unus spiritus sicut vocati estis in una spe vocationis vestrae</span></p>
<p id="ephesians-4-5"><span class="verse-num">4:5</span> <span class="verse-body">unus Dominus una fides unum baptisma</span></p>
<p id="ephesians-4-6"><span class="verse-num">4:6</span> <span class="verse-body">unus Deus et Pater omnium qui super omnes et per omnia et in omnibus nobis</span></p>
<p id="ephesians-4-7"><span class="verse-num">4:7</span> <span class="verse-body">unicuique autem nostrum data est gratia secundum mensuram donationis Christi</span></p>
<p id="ephesians-4-8"><span class="verse-num">4:8</span> <span class="verse-body">propter quod dicit ascendens in altum captivam duxit captivitatem dedit dona hominibus</span></p>
<p id="ephesians-4-9"><span class="verse-num">4:9</span> <span class="verse-body">quod autem ascendit quid est nisi quia et descendit primum in inferiores partes terrae</span></p>
<p id="ephesians-4-10"><span class="verse-num">4:10</span> <span class="verse-body">qui descendit ipse est et qui ascendit super omnes caelos ut impleret omnia</span></p>
<p id="ephesians-4-11"><span class="verse-num">4:11</span> <span class="verse-body">et ipse dedit quosdam quidem apostolos quosdam autem prophetas alios vero evangelistas alios autem pastores et doctores</span></p>
<p id="ephesians-4-12"><span class="verse-num">4:12</span> <span class="verse-body">ad consummationem sanctorum in opus ministerii in aedificationem corporis Christi</span></p>
<p id="ephesians-4-13"><span class="verse-num">4:13</span> <span class="verse-body">donec occurramus omnes in unitatem fidei et agnitionis Filii Dei in virum perfectum in mensuram aetatis plenitudinis Christi</span></p>
<p id="ephesians-4-14"><span class="verse-num">4:14</span> <span class="verse-body">ut iam non simus parvuli fluctuantes et circumferamur omni vento doctrinae in nequitia hominum in astutia ad circumventionem erroris</span></p>
<p id="ephesians-4-15"><span class="verse-num">4:15</span> <span class="verse-body">veritatem autem facientes in caritate crescamus in illo per omnia qui est caput Christus</span></p>
<p id="ephesians-4-16"><span class="verse-num">4:16</span> <span class="verse-body">ex quo totum corpus conpactum et conexum per omnem iuncturam subministrationis secundum operationem in mensuram uniuscuiusque membri augmentum corporis facit in aedificationem sui in caritate</span></p>
<p id="ephesians-4-17"><span class="verse-num">4:17</span> <span class="verse-body">hoc igitur dico et testificor in Domino ut iam non ambuletis sicut gentes ambulant in vanitate sensus sui</span></p>
<p id="ephesians-4-18"><span class="verse-num">4:18</span> <span class="verse-body">tenebris obscuratum habentes intellectum alienati a vita Dei per ignorantiam quae est in illis propter caecitatem cordis ipsorum</span></p>
<p id="ephesians-4-19"><span class="verse-num">4:19</span> <span class="verse-body">qui desperantes semet ipsos tradiderunt inpudicitiae in operationem inmunditiae omnis in avaritia</span></p>
<p id="ephesians-4-20"><span class="verse-num">4:20</span> <span class="verse-body">vos autem non ita didicistis Christum</span></p>
<p id="ephesians-4-21"><span class="verse-num">4:21</span> <span class="verse-body">si tamen illum audistis et in ipso edocti estis sicut est veritas in Iesu</span></p>
<p id="ephesians-4-22"><span class="verse-num">4:22</span> <span class="verse-body">deponere vos secundum pristinam conversationem veterem hominem qui corrumpitur secundum desideria erroris</span></p>
<p id="ephesians-4-23"><span class="verse-num">4:23</span> <span class="verse-body">renovamini autem spiritu mentis vestrae</span></p>
<p id="ephesians-4-24"><span class="verse-num">4:24</span> <span class="verse-body">et induite novum hominem qui secundum Deum creatus est in iustitia et sanctitate veritatis</span></p>
<p id="ephesians-4-25"><span class="verse-num">4:25</span> <span class="verse-body">propter quod deponentes mendacium loquimini veritatem unusquisque cum proximo suo quoniam sumus invicem membra</span></p>
<p id="ephesians-4-26"><span class="verse-num">4:26</span> <span class="verse-body">irascimini et nolite peccare sol non occidat super iracundiam vestram</span></p>
<p id="ephesians-4-27"><span class="verse-num">4:27</span> <span class="verse-body">nolite locum dare diabolo</span></p>
<p id="ephesians-4-28"><span class="verse-num">4:28</span> <span class="verse-body">qui furabatur iam non furetur magis autem laboret operando manibus quod bonum est ut habeat unde tribuat necessitatem patienti</span></p>
<p id="ephesians-4-29"><span class="verse-num">4:29</span> <span class="verse-body">omnis sermo malus ex ore vestro non procedat sed si quis bonus ad aedificationem oportunitatis ut det gratiam audientibus</span></p>
<p id="ephesians-4-30"><span class="verse-num">4:30</span> <span class="verse-body">et nolite contristare Spiritum Sanctum Dei in quo signati estis in die redemptionis</span></p>
<p id="ephesians-4-31"><span class="verse-num">4:31</span> <span class="verse-body">omnis amaritudo et ira et indignatio et clamor et blasphemia tollatur a vobis cum omni malitia</span></p>
<p id="ephesians-4-32"><span class="verse-num">4:32</span> <span class="verse-body">estote autem invicem benigni misericordes donantes invicem sicut et Deus in Christo donavit nobis __________________________________________________________________</span></p>
<h2 id="ephesians-ch-5">Chapter 5</h2>
<p class="verses"><a href="#ephesians-5-1">1</a> <a href="#ephesians-5-2">2</a> <a href="#ephesians-5-3">3</a> <a href="#ephesians-5-4">4</a> <a href="#ephesians-5-5">5</a> <a href="#ephesians-5-6">6</a> <a href="#ephesians-5-7">7</a> <a href="#ephesians-5-8">8</a> <a href="#ephesians-5-9">9</a> <a href="#ephesians-5-10">10</a> <a href="#ephesians-5-11">11</a> <a href="#ephesians-5-12">12</a> <a href="#ephesians-5-13">13</a> <a href="#ephesians-5-14">14</a> <a href="#ephesians-5-15">15</a> <a href="#ephesians-5-16">16</a> <a href="#ephesians-5-17">17</a> <a href="#ephesians-5-18">18</a> <a href="#ephesians-5-19">19</a> <a href="#ephesians-5-20">20</a> <a href="#ephesians-5-21">21</a> <a href="#ephesians-5-22">22</a> <a href="#ephesians-5-23">23</a> <a href="#ephesians-5-24">24</a> <a href="#ephesians-5-25">25</a> <a href="#ephesians-5-26">26</a> <a href="#ephesians-5-27">27</a> <a href="#ephesians-5-28">28</a> <a href="#ephesians-5-29">29</a> <a href="#ephesians-5-30">30</a> <a href="#ephesians-5-31">31</a> <a href="#ephesians-5-32">32</a> <a href="#ephesians-5-33">33</a></p>
<p id="ephesians-5-1"><span class="verse-num">5:1</span> <span class="verse-body">estote ergo imitatores Dei sicut filii carissimi</span></p>
<p id="ephesians-5-2"><span class="verse-num">5:2</span> <span class="verse-body">et ambulate in dilectione sicut et Christus dilexit nos et tradidit se ipsum pro nobis oblationem et hostiam Deo in odorem suavitatis</span></p>
<p id="ephesians-5-3"><span class="verse-num">5:3</span> <span class="verse-body">fornicatio autem et omnis inmunditia aut avaritia nec nominetur in vobis sicut decet sanctos</span></p>
<p id="ephesians-5-4"><span class="verse-num">5:4</span> <span class="verse-body">aut turpitudo aut stultiloquium aut scurrilitas quae ad rem non pertinent sed magis gratiarum actio</span></p>
<p id="ephesians-5-5"><span class="verse-num">5:5</span> <span class="verse-body">hoc enim scitote intellegentes quod omnis fornicator aut inmundus aut avarus quod est idolorum servitus non habet hereditatem in regno Christi et Dei</span></p>
<p id="ephesians-5-6"><span class="verse-num">5:6</span> <span class="verse-body">nemo vos seducat inanibus verbis propter haec enim venit ira Dei in filios diffidentiae</span></p>
<p id="ephesians-5-7"><span class="verse-num">5:7</span> <span class="verse-body">nolite ergo effici participes eorum</span></p>
<p id="ephesians-5-8"><span class="verse-num">5:8</span> <span class="verse-body">eratis enim aliquando tenebrae nunc autem lux in Domino ut filii lucis ambulate</span></p>
<p id="ephesians-5-9"><span class="verse-num">5:9</span> <span class="verse-body">fructus enim lucis est in omni bonitate et iustitia et veritate</span></p>
<p id="ephesians-5-10"><span class="verse-num">5:10</span> <span class="verse-body">probantes quid sit beneplacitum Deo</span></p>
<p id="ephesians-5-11"><span class="verse-num">5:11</span> <span class="verse-body">et nolite communicare operibus infructuosis tenebrarum magis autem et redarguite</span></p>
<p id="ephesians-5-12"><span class="verse-num">5:12</span> <span class="verse-body">quae enim in occulto fiunt ab ipsis turpe est et dicere</span></p>
<p id="ephesians-5-13"><span class="verse-num">5:13</span> <span class="verse-body">omnia autem quae arguuntur a lumine manifestantur omne enim quod manifestatur lumen est</span></p>
<p id="ephesians-5-14"><span class="verse-num">5:14</span> <span class="verse-body">propter quod dicit surge qui dormis et exsurge a mortuis et inluminabit tibi Christus</span></p>
<p id="ephesians-5-15"><span class="verse-num">5:15</span> <span class="verse-body">videte itaque fratres quomodo caute ambuletis non quasi insipientes sed ut sapientes</span></p>
<p id="ephesians-5-16"><span class="verse-num">5:16</span> <span class="verse-body">redimentes tempus quoniam dies mali sunt</span></p>
<p id="ephesians-5-17"><span class="verse-num">5:17</span> <span class="verse-body">propterea nolite fieri inprudentes sed intellegentes quae sit voluntas Domini</span></p>
<p id="ephesians-5-18"><span class="verse-num">5:18</span> <span class="verse-body">et nolite inebriari vino in quo est luxuria sed implemini Spiritu</span></p>
<p id="ephesians-5-19"><span class="verse-num">5:19</span> <span class="verse-body">loquentes vobismet ipsis in psalmis et hymnis et canticis spiritalibus cantantes et psallentes in cordibus vestris Domino</span></p>
<p id="ephesians-5-20"><span class="verse-num">5:20</span> <span class="verse-body">gratias agentes semper pro omnibus in nomine Domini nostri Iesu Christi Deo et Patri</span></p>
<p id="ephesians-5-21"><span class="verse-num">5:21</span> <span class="verse-body">subiecti invicem in timore Christi</span></p>
<p id="ephesians-5-22"><span class="verse-num">5:22</span> <span class="verse-body">mulieres viris suis subditae sint sicut Domino</span></p>
<p id="ephesians-5-23"><span class="verse-num">5:23</span> <span class="verse-body">quoniam vir caput est mulieris sicut Christus caput est ecclesiae ipse salvator corporis</span></p>
<p id="ephesians-5-24"><span class="verse-num">5:24</span> <span class="verse-body">sed ut ecclesia subiecta est Christo ita et mulieres viris suis in omnibus</span></p>
<p id="ephesians-5-25"><span class="verse-num">5:25</span> <span class="verse-body">viri diligite uxores sicut et Christus dilexit ecclesiam et se ipsum tradidit pro ea</span></p>
<p id="ephesians-5-26"><span class="verse-num">5:26</span> <span class="verse-body">ut illam sanctificaret mundans lavacro aquae in verbo</span></p>
<p id="ephesians-5-27"><span class="verse-num">5:27</span> <span class="verse-body">ut exhiberet ipse sibi gloriosam ecclesiam non habentem maculam aut rugam aut aliquid eiusmodi sed ut sit sancta et inmaculata</span></p>
<p id="ephesians-5-28"><span class="verse-num">5:28</span> <span class="verse-body">ita et viri debent diligere uxores suas ut corpora sua qui suam uxorem diligit se ipsum diligit</span></p>
<p id="ephesians-5-29"><span class="verse-num">5:29</span> <span class="verse-body">nemo enim umquam carnem suam odio habuit sed nutrit et fovet eam sicut et Christus ecclesiam</span></p>
<p id="ephesians-5-30"><span class="verse-num">5:30</span> <span class="verse-body">quia membra sumus corporis eius de carne eius et de ossibus eius</span></p>
<p id="ephesians-5-31"><span class="verse-num">5:31</span> <span class="verse-body">propter hoc relinquet homo patrem et matrem suam et adherebit uxori suae et erunt duo in carne una</span></p>
<p id="ephesians-5-32"><span class="verse-num">5:32</span> <span class="verse-body">sacramentum hoc magnum est ego autem dico in Christo et in ecclesia</span></p>
<p id="ephesians-5-33"><span class="verse-num">5:33</span> <span class="verse-body">verumtamen et vos singuli unusquisque suam uxorem sicut se ipsum diligat uxor autem ut timeat virum __________________________________________________________________</span></p>
<h2 id="ephesians-ch-6">Chapter 6</h2>
<p class="verses"><a href="#ephesians-6-1">1</a> <a href="#ephesians-6-2">2</a> <a href="#ephesians-6-3">3</a> <a href="#ephesians-6-4">4</a> <a href="#ephesians-6-5">5</a> <a href="#ephesians-6-6">6</a> <a href="#ephesians-6-7">7</a> <a href="#ephesians-6-8">8</a> <a href="#ephesians-6-9">9</a> <a href="#ephesians-6-10">10</a> <a href="#ephesians-6-11">11</a> <a href="#ephesians-6-12">12</a> <a href="#ephesians-6-13">13</a> <a href="#ephesians-6-14">14</a> <a href="#ephesians-6-15">15</a> <a href="#ephesians-6-16">16</a> <a href="#ephesians-6-17">17</a> <a href="#ephesians-6-18">18</a> <a href="#ephesians-6-19">19</a> <a href="#ephesians-6-20">20</a> <a href="#ephesians-6-21">21</a> <a href="#ephesians-6-22">22</a> <a href="#ephesians-6-23">23</a></p>
<p id="ephesians-6-1"><span class="verse-num">6:1</span> <span class="verse-body">filii oboedite parentibus vestris in Domino hoc enim est iustum</span></p>
<p id="ephesians-6-2"><span class="verse-num">6:2</span> <span class="verse-body">honora patrem tuum et matrem quod est mandatum primum in promissione</span></p>
<p id="ephesians-6-3"><span class="verse-num">6:3</span> <span class="verse-body">ut bene sit tibi et sis longevus super terram</span></p>
<p id="ephesians-6-4"><span class="verse-num">6:4</span> <span class="verse-body">et patres nolite ad iracundiam provocare filios vestros sed educate illos in disciplina et correptione Domini</span></p>
<p id="ephesians-6-5"><span class="verse-num">6:5</span> <span class="verse-body">servi oboedite dominis carnalibus cum timore et tremore in simplicitate cordis vestri sicut Christo</span></p>
<p id="ephesians-6-6"><span class="verse-num">6:6</span> <span class="verse-body">non ad oculum servientes quasi hominibus placentes sed ut servi Christi facientes voluntatem Dei ex animo</span></p>
<p id="ephesians-6-7"><span class="verse-num">6:7</span> <span class="verse-body">cum bona voluntate servientes sicut Domino et non hominibus</span></p>
<p id="ephesians-6-8"><span class="verse-num">6:8</span> <span class="verse-body">scientes quoniam unusquisque quodcumque fecerit bonum hoc percipiet a Domino sive servus sive liber</span></p>
<p id="ephesians-6-9"><span class="verse-num">6:9</span> <span class="verse-body">et domini eadem facite illis remittentes minas scientes quia et illorum et vester Dominus est in caelis et personarum acceptio non est apud eum</span></p>
<p id="ephesians-6-10"><span class="verse-num">6:10</span> <span class="verse-body">de cetero fratres confortamini in Domino et in potentia virtutis eius</span></p>
<p id="ephesians-6-11"><span class="verse-num">6:11</span> <span class="verse-body">induite vos arma Dei ut possitis stare adversus insidias diaboli</span></p>
<p id="ephesians-6-12"><span class="verse-num">6:12</span> <span class="verse-body">quia non est nobis conluctatio adversus carnem et sanguinem sed adversus principes et potestates adversus mundi rectores tenebrarum harum contra spiritalia nequitiae in caelestibus</span></p>
<p id="ephesians-6-13"><span class="verse-num">6:13</span> <span class="verse-body">propterea accipite armaturam Dei ut possitis resistere in die malo et omnibus perfectis stare</span></p>
<p id="ephesians-6-14"><span class="verse-num">6:14</span> <span class="verse-body">state ergo succincti lumbos vestros in veritate et induti loricam iustitiae</span></p>
<p id="ephesians-6-15"><span class="verse-num">6:15</span> <span class="verse-body">et calciati pedes in praeparatione evangelii pacis</span></p>
<p id="ephesians-6-16"><span class="verse-num">6:16</span> <span class="verse-body">in omnibus sumentes scutum fidei in quo possitis omnia tela nequissimi ignea extinguere</span></p>
<p id="ephesians-6-17"><span class="verse-num">6:17</span> <span class="verse-body">et galeam salutis adsumite et gladium Spiritus quod est verbum Dei</span></p>
<p id="ephesians-6-18"><span class="verse-num">6:18</span> <span class="verse-body">per omnem orationem et obsecrationem orantes omni tempore in Spiritu et in ipso vigilantes in omni instantia et obsecratione pro omnibus sanctis</span></p>
<p id="ephesians-6-19"><span class="verse-num">6:19</span> <span class="verse-body">et pro me ut detur mihi sermo in apertione oris mei cum fiducia notum facere mysterium evangelii</span></p>
<p id="ephesians-6-20"><span class="verse-num">6:20</span> <span class="verse-body">pro quo legatione fungor in catena ita ut in ipso audeam prout oportet me loqui</span></p>
<p id="ephesians-6-21"><span class="verse-num">6:21</span> <span class="verse-body">ut autem et vos sciatis quae circa me sunt quid agam omnia nota vobis faciet Tychicus carissimus frater et fidelis minister in Domino</span></p>
<p id="ephesians-6-22"><span class="verse-num">6:22</span> <span class="verse-body">quem misi ad vos in hoc ipsum ut cognoscatis quae circa nos sunt et consoletur corda vestra</span></p>
<p id="ephesians-6-23"><span class="verse-num">6:23</span> <span class="verse-body">pax fratribus et caritas cum fide a Deo Patre et Domino Iesu Christo __________________________________________________________________</span></p>
