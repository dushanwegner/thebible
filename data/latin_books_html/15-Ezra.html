<h1>Ezra</h1>
<p class="chapters"><a href="#ezra-ch-20">20</a> <a href="#ezra-ch-21">21</a> <a href="#ezra-ch-22">22</a> <a href="#ezra-ch-23">23</a> <a href="#ezra-ch-24">24</a></p>
<h2 id="ezra-ch-20">Chapter 20</h2>
<p class="verses"><a href="#ezra-20-1">1</a> <a href="#ezra-20-2">2</a> <a href="#ezra-20-3">3</a> <a href="#ezra-20-4">4</a> <a href="#ezra-20-5">5</a> <a href="#ezra-20-6">6</a> <a href="#ezra-20-7">7</a> <a href="#ezra-20-8">8</a> <a href="#ezra-20-9">9</a></p>
<p id="ezra-20-1"><span class="verse-num">20:1</span> <span class="verse-body">et locutus est Dominus ad Iosue dicens loquere filiis Israhel et dic eis</span></p>
<p id="ezra-20-2"><span class="verse-num">20:2</span> <span class="verse-body">separate urbes fugitivorum de quibus locutus sum ad vos per manum Mosi</span></p>
<p id="ezra-20-3"><span class="verse-num">20:3</span> <span class="verse-body">ut confugiat ad eas quicumque animam percusserit nescius et possit evadere iram proximi qui ultor est sanguinis</span></p>
<p id="ezra-20-4"><span class="verse-num">20:4</span> <span class="verse-body">cum ad unam harum confugerit civitatum stabitque ante portam civitatis et loquetur senioribus urbis illius ea quae se conprobent innocentem sicque suscipient eum et dabunt ei locum ad habitandum</span></p>
<p id="ezra-20-5"><span class="verse-num">20:5</span> <span class="verse-body">cumque ultor sanguinis eum fuerit persecutus non tradent in manus eius quia ignorans percussit proximum eius nec ante biduum triduumve eius probatur inimicus</span></p>
<p id="ezra-20-6"><span class="verse-num">20:6</span> <span class="verse-body">et habitabit in civitate illa donec stet ante iudicium causam reddens facti sui et moriatur sacerdos magnus qui fuerit in illo tempore tunc revertetur homicida et ingredietur civitatem et domum suam de qua fugerat</span></p>
<p id="ezra-20-7"><span class="verse-num">20:7</span> <span class="verse-body">decreveruntque Cedes in Galilea montis Nepthali et Sychem in monte Ephraim et Cariatharbe ipsa est Hebron in monte Iuda</span></p>
<p id="ezra-20-8"><span class="verse-num">20:8</span> <span class="verse-body">et trans Iordanem contra orientalem plagam Hiericho statuerunt Bosor quae sita est in campestri solitudine de tribu Ruben et Ramoth in Galaad de tribu Gad et Gaulon in Basan de tribu Manasse</span></p>
<p id="ezra-20-9"><span class="verse-num">20:9</span> <span class="verse-body">hae civitates constitutae sunt cunctis filiis Israhel et advenis qui habitant inter eos ut fugeret ad eas qui animam nescius percussisset et non moreretur in manu proximi effusum sanguinem vindicare cupientis donec staret ante populum expositurus causam suam</span></p>
<h2 id="ezra-ch-21">Chapter 21</h2>
<p class="verses"><a href="#ezra-21-1">1</a> <a href="#ezra-21-2">2</a> <a href="#ezra-21-3">3</a> <a href="#ezra-21-4">4</a> <a href="#ezra-21-5">5</a> <a href="#ezra-21-6">6</a> <a href="#ezra-21-7">7</a> <a href="#ezra-21-8">8</a> <a href="#ezra-21-9">9</a> <a href="#ezra-21-10">10</a> <a href="#ezra-21-11">11</a> <a href="#ezra-21-12">12</a> <a href="#ezra-21-13">13</a> <a href="#ezra-21-14">14</a> <a href="#ezra-21-15">15</a> <a href="#ezra-21-16">16</a> <a href="#ezra-21-17">17</a> <a href="#ezra-21-18">18</a> <a href="#ezra-21-19">19</a> <a href="#ezra-21-20">20</a> <a href="#ezra-21-21">21</a> <a href="#ezra-21-22">22</a> <a href="#ezra-21-23">23</a> <a href="#ezra-21-24">24</a> <a href="#ezra-21-25">25</a> <a href="#ezra-21-26">26</a> <a href="#ezra-21-27">27</a> <a href="#ezra-21-28">28</a> <a href="#ezra-21-29">29</a> <a href="#ezra-21-30">30</a> <a href="#ezra-21-31">31</a> <a href="#ezra-21-32">32</a> <a href="#ezra-21-33">33</a> <a href="#ezra-21-34">34</a> <a href="#ezra-21-35">35</a> <a href="#ezra-21-36">36</a> <a href="#ezra-21-37">37</a> <a href="#ezra-21-38">38</a> <a href="#ezra-21-39">39</a> <a href="#ezra-21-40">40</a> <a href="#ezra-21-41">41</a> <a href="#ezra-21-42">42</a> <a href="#ezra-21-43">43</a></p>
<p id="ezra-21-1"><span class="verse-num">21:1</span> <span class="verse-body">accesseruntque principes familiarum Levi ad Eleazar sacerdotem et Iosue filium Nun et ad duces cognationum per singulas tribus filiorum Israhel</span></p>
<p id="ezra-21-2"><span class="verse-num">21:2</span> <span class="verse-body">locutique sunt ad eos in Silo terrae Chanaan atque dixerunt Dominus praecepit per manum Mosi ut darentur nobis urbes ad habitandum et suburbana earum ad alenda iumenta</span></p>
<p id="ezra-21-3"><span class="verse-num">21:3</span> <span class="verse-body">dederuntque filii Israhel de possessionibus suis iuxta imperium Domini civitates et suburbana earum</span></p>
<p id="ezra-21-4"><span class="verse-num">21:4</span> <span class="verse-body">egressaque est sors in familiam Caath filiorum Aaron sacerdotis de tribubus Iuda et Symeon et Beniamin civitates tredecim</span></p>
<p id="ezra-21-5"><span class="verse-num">21:5</span> <span class="verse-body">et reliquis filiorum Caath id est Levitis qui superflui erant de tribubus Ephraim et Dan et dimidia tribu Manasse civitates decem</span></p>
<p id="ezra-21-6"><span class="verse-num">21:6</span> <span class="verse-body">porro filiis Gerson egressa est sors ut acciperent de tribubus Isachar et Aser et Nepthalim dimidiaque tribu Manasse in Basan civitates numero tredecim</span></p>
<p id="ezra-21-7"><span class="verse-num">21:7</span> <span class="verse-body">et filiis Merari per cognationes suas de tribubus Ruben et Gad et Zabulon urbes duodecim</span></p>
<p id="ezra-21-8"><span class="verse-num">21:8</span> <span class="verse-body">dederuntque filii Israhel Levitis civitates et suburbana earum sicut praecepit Dominus per manum Mosi singulis sorte tribuentes</span></p>
<p id="ezra-21-9"><span class="verse-num">21:9</span> <span class="verse-body">de tribubus filiorum Iuda et Symeon dedit Iosue civitates quarum ista sunt nomina</span></p>
<p id="ezra-21-10"><span class="verse-num">21:10</span> <span class="verse-body">filiis Aaron per familias Caath levitici generis prima enim sors illis egressa est</span></p>
<p id="ezra-21-11"><span class="verse-num">21:11</span> <span class="verse-body">Cariatharbe patris Enach quae vocatur Hebron in monte Iuda et suburbana eius per circuitum</span></p>
<p id="ezra-21-12"><span class="verse-num">21:12</span> <span class="verse-body">agros vero et villas eius dederat Chaleb filio Iepphonne ad possidendum</span></p>
<p id="ezra-21-13"><span class="verse-num">21:13</span> <span class="verse-body">dedit ergo filiis Aaron sacerdotis Hebron confugii civitatem ac suburbana eius et Lebnam cum suburbanis suis</span></p>
<p id="ezra-21-14"><span class="verse-num">21:14</span> <span class="verse-body">et Iether et Isthimon</span></p>
<p id="ezra-21-15"><span class="verse-num">21:15</span> <span class="verse-body">et Helon Dabir</span></p>
<p id="ezra-21-16"><span class="verse-num">21:16</span> <span class="verse-body">et Ahin et Iethan et Bethsemes cum suburbanis suis civitates novem de tribubus ut dictum est duabus</span></p>
<p id="ezra-21-17"><span class="verse-num">21:17</span> <span class="verse-body">de tribu autem filiorum Beniamin Gabaon et Gabee</span></p>
<p id="ezra-21-18"><span class="verse-num">21:18</span> <span class="verse-body">et Anathoth et Almon cum suburbanis suis civitates quattuor</span></p>
<p id="ezra-21-19"><span class="verse-num">21:19</span> <span class="verse-body">omnes simul civitates filiorum Aaron sacerdotis tredecim cum suburbanis suis</span></p>
<p id="ezra-21-20"><span class="verse-num">21:20</span> <span class="verse-body">reliquis vero per familias filiorum Caath levitici generis haec est data possessio</span></p>
<p id="ezra-21-21"><span class="verse-num">21:21</span> <span class="verse-body">de tribu Ephraim urbs confugii Sychem cum suburbanis suis in monte Ephraim et Gazer</span></p>
<p id="ezra-21-22"><span class="verse-num">21:22</span> <span class="verse-body">et Cebsain et Bethoron cum suburbanis suis civitates quattuor</span></p>
<p id="ezra-21-23"><span class="verse-num">21:23</span> <span class="verse-body">de tribu quoque Dan Elthece et Gebbethon</span></p>
<p id="ezra-21-24"><span class="verse-num">21:24</span> <span class="verse-body">et Ahialon et Gethremmon cum suburbanis suis civitates quattuor</span></p>
<p id="ezra-21-25"><span class="verse-num">21:25</span> <span class="verse-body">porro de dimidia tribu Manasse Thanach et Gethremmon cum suburbanis suis civitates duae</span></p>
<p id="ezra-21-26"><span class="verse-num">21:26</span> <span class="verse-body">omnes civitates decem et suburbana earum datae sunt filiis Caath inferioris gradus</span></p>
<p id="ezra-21-27"><span class="verse-num">21:27</span> <span class="verse-body">filiis quoque Gerson levitici generis dedit de dimidia tribu Manasse confugii civitatem Gaulon in Basan et Bosram cum suburbanis suis civitates duas</span></p>
<p id="ezra-21-28"><span class="verse-num">21:28</span> <span class="verse-body">porro de tribu Isachar Cesion et Dabereth</span></p>
<p id="ezra-21-29"><span class="verse-num">21:29</span> <span class="verse-body">et Iaramoth et Engannim cum suburbanis suis civitates quattuor</span></p>
<p id="ezra-21-30"><span class="verse-num">21:30</span> <span class="verse-body">de tribu autem Aser Masal et Abdon</span></p>
<p id="ezra-21-31"><span class="verse-num">21:31</span> <span class="verse-body">et Elacoth et Roob cum suburbanis suis civitates quattuor</span></p>
<p id="ezra-21-32"><span class="verse-num">21:32</span> <span class="verse-body">de tribu quoque Nepthali civitatem confugii Cedes in Galilea et Ammothdor et Charthan cum suburbanis suis civitates tres</span></p>
<p id="ezra-21-33"><span class="verse-num">21:33</span> <span class="verse-body">omnes urbes familiarum Gerson tredecim cum suburbanis suis</span></p>
<p id="ezra-21-34"><span class="verse-num">21:34</span> <span class="verse-body">filiis autem Merari Levitis inferioris gradus per familias suas data est de tribu Zabulon Iechenam et Chartha</span></p>
<p id="ezra-21-35"><span class="verse-num">21:35</span> <span class="verse-body">et Damna et Nalol civitates quattuor cum suburbanis suis</span></p>
<p id="ezra-21-36"><span class="verse-num">21:36</span> <span class="verse-body">[de tribu quoque Ruben ciuitates confugii Bosor in solitudine et Cedson et Misor et Ocho ciuitates quattuor cum suburbanis suis]</span></p>
<p id="ezra-21-37"><span class="verse-num">21:37</span> <span class="verse-body">et de tribu Gad civitates confugii Ramoth in Galaad et Manaim et Esebon et Iazer civitates quattuor cum suburbanis suis</span></p>
<p id="ezra-21-38"><span class="verse-num">21:38</span> <span class="verse-body">omnes urbes filiorum Merari per familias et cognationes suas duodecim</span></p>
<p id="ezra-21-39"><span class="verse-num">21:39</span> <span class="verse-body">itaque universae civitates Levitarum in medio possessionis filiorum Israhel fuerunt quadraginta octo</span></p>
<p id="ezra-21-40"><span class="verse-num">21:40</span> <span class="verse-body">cum suburbanis suis singulae per familias distributae</span></p>
<p id="ezra-21-41"><span class="verse-num">21:41</span> <span class="verse-body">deditque Dominus Israheli omnem terram quam traditurum se patribus eorum iuraverat et possederunt illam atque habitaverunt in ea</span></p>
<p id="ezra-21-42"><span class="verse-num">21:42</span> <span class="verse-body">dataque est ab eo pax in omnes per circuitum nationes nullusque eis hostium resistere ausus est sed cuncti in eorum dicionem redacti sunt</span></p>
<p id="ezra-21-43"><span class="verse-num">21:43</span> <span class="verse-body">ne unum quidem verbum quod illis praestaturum se esse promiserat irritum fuit sed rebus expleta sunt omnia</span></p>
<h2 id="ezra-ch-22">Chapter 22</h2>
<p class="verses"><a href="#ezra-22-1">1</a> <a href="#ezra-22-2">2</a> <a href="#ezra-22-3">3</a> <a href="#ezra-22-4">4</a> <a href="#ezra-22-5">5</a> <a href="#ezra-22-6">6</a> <a href="#ezra-22-7">7</a> <a href="#ezra-22-8">8</a> <a href="#ezra-22-9">9</a> <a href="#ezra-22-10">10</a> <a href="#ezra-22-11">11</a> <a href="#ezra-22-12">12</a> <a href="#ezra-22-13">13</a> <a href="#ezra-22-14">14</a> <a href="#ezra-22-15">15</a> <a href="#ezra-22-16">16</a> <a href="#ezra-22-17">17</a> <a href="#ezra-22-18">18</a> <a href="#ezra-22-19">19</a> <a href="#ezra-22-20">20</a> <a href="#ezra-22-21">21</a> <a href="#ezra-22-22">22</a> <a href="#ezra-22-23">23</a> <a href="#ezra-22-24">24</a> <a href="#ezra-22-25">25</a> <a href="#ezra-22-26">26</a> <a href="#ezra-22-27">27</a> <a href="#ezra-22-28">28</a> <a href="#ezra-22-29">29</a> <a href="#ezra-22-30">30</a> <a href="#ezra-22-31">31</a> <a href="#ezra-22-32">32</a> <a href="#ezra-22-33">33</a> <a href="#ezra-22-34">34</a></p>
<p id="ezra-22-1"><span class="verse-num">22:1</span> <span class="verse-body">eodem tempore vocavit Iosue Rubenitas et Gadditas et dimidiam tribum Manasse</span></p>
<p id="ezra-22-2"><span class="verse-num">22:2</span> <span class="verse-body">dixitque ad eos fecistis omnia quae vobis praecepit Moses famulus Domini mihi quoque in omnibus oboedistis</span></p>
<p id="ezra-22-3"><span class="verse-num">22:3</span> <span class="verse-body">nec reliquistis fratres vestros longo tempore usque in praesentem diem custodientes imperium Domini Dei vestri</span></p>
<p id="ezra-22-4"><span class="verse-num">22:4</span> <span class="verse-body">quia igitur dedit Dominus Deus vester fratribus vestris quietem ac pacem sicut pollicitus est revertimini et ite in tabernacula vestra et in terram possessionis quam tradidit vobis Moses famulus Domini trans Iordanem</span></p>
<p id="ezra-22-5"><span class="verse-num">22:5</span> <span class="verse-body">ita dumtaxat ut custodiatis adtente et opere conpleatis mandatum et legem quam praecepit vobis Moses servus Domini ut diligatis Dominum Deum vestrum et ambuletis in omnibus viis eius et observetis mandata illius adhereatisque ei ac serviatis in omni corde et in omni anima vestra</span></p>
<p id="ezra-22-6"><span class="verse-num">22:6</span> <span class="verse-body">benedixitque eis Iosue et dimisit eos qui reversi sunt in tabernacula sua</span></p>
<p id="ezra-22-7"><span class="verse-num">22:7</span> <span class="verse-body">tribui autem Manasse mediae possessionem Moses dederat in Basan et idcirco mediae quae superfuit dedit Iosue sortem inter ceteros fratres suos trans Iordanem ad occidentalem eius plagam cumque dimitteret eos in tabernacula sua et benedixisset illis</span></p>
<p id="ezra-22-8"><span class="verse-num">22:8</span> <span class="verse-body">dixit ad eos in multa substantia atque divitiis revertimini ad sedes vestras cum argento et auro aere ac ferro et veste multiplici dividite praedam hostium cum fratribus vestris</span></p>
<p id="ezra-22-9"><span class="verse-num">22:9</span> <span class="verse-body">reversique sunt et abierunt filii Ruben et filii Gad et dimidia tribus Manasse a filiis Israhel de Silo quae sita est in Chanaan ut intrarent Galaad terram possessionis suae quam obtinuerant iuxta imperium Domini in manu Mosi</span></p>
<p id="ezra-22-10"><span class="verse-num">22:10</span> <span class="verse-body">cumque venissent ad tumulos Iordanis in terra Chanaan aedificaverunt iuxta Iordanem altare infinitae magnitudinis</span></p>
<p id="ezra-22-11"><span class="verse-num">22:11</span> <span class="verse-body">quod cum audissent filii Israhel et ad eos certi nuntii detulissent aedificasse filios Ruben et Gad et dimidiae tribus Manasse altare in terra Chanaan super Iordanis tumulos contra filios Israhel</span></p>
<p id="ezra-22-12"><span class="verse-num">22:12</span> <span class="verse-body">convenerunt omnes in Silo ut ascenderent et dimicarent contra eos</span></p>
<p id="ezra-22-13"><span class="verse-num">22:13</span> <span class="verse-body">et interim miserunt ad illos in terram Galaad Finees filium Eleazar sacerdotem</span></p>
<p id="ezra-22-14"><span class="verse-num">22:14</span> <span class="verse-body">et decem principes cum eo singulos de tribubus singulis</span></p>
<p id="ezra-22-15"><span class="verse-num">22:15</span> <span class="verse-body">qui venerunt ad filios Ruben et Gad et dimidiae tribus Manasse in terram Galaad dixeruntque ad eos</span></p>
<p id="ezra-22-16"><span class="verse-num">22:16</span> <span class="verse-body">haec mandat omnis populus Domini quae est ista transgressio cur reliquistis Dominum Deum Israhel aedificantes altare sacrilegum et a cultu illius recedentes</span></p>
<p id="ezra-22-17"><span class="verse-num">22:17</span> <span class="verse-body">an parum vobis est quod peccastis in Beelphegor et usque in praesentem diem macula huius sceleris in nobis permanet multique de populo corruerunt</span></p>
<p id="ezra-22-18"><span class="verse-num">22:18</span> <span class="verse-body">et vos hodie reliquistis Dominum et cras in universum Israhel eius ira desaeviet</span></p>
<p id="ezra-22-19"><span class="verse-num">22:19</span> <span class="verse-body">quod si putatis inmundam esse terram possessionis vestrae transite ad terram in qua tabernaculum Domini est et habitate inter nos tantum ut a Domino et a nostro consortio non recedatis aedificato altari praeter altare Domini Dei vestri</span></p>
<p id="ezra-22-20"><span class="verse-num">22:20</span> <span class="verse-body">nonne Achan filius Zare praeteriit mandatum Domini et super omnem populum Israhel ira eius incubuit et ille erat unus homo atque utinam solus perisset in scelere suo</span></p>
<p id="ezra-22-21"><span class="verse-num">22:21</span> <span class="verse-body">responderuntque filii Ruben et Gad et dimidiae tribus Manasse principibus legationis Israhel</span></p>
<p id="ezra-22-22"><span class="verse-num">22:22</span> <span class="verse-body">fortissimus Deus Dominus fortissimus Deus Dominus ipse novit et Israhel simul intelleget si praevaricationis animo hoc altare construximus non custodiat nos sed puniat in praesenti</span></p>
<p id="ezra-22-23"><span class="verse-num">22:23</span> <span class="verse-body">et si ea mente fecimus ut holocausta et sacrificium et pacificas victimas super eo inponeremus ipse quaerat et iudicet</span></p>
<p id="ezra-22-24"><span class="verse-num">22:24</span> <span class="verse-body">et non ea magis cogitatione atque tractatu ut diceremus cras dicent filii vestri filiis nostris quid vobis et Domino Deo Israhel</span></p>
<p id="ezra-22-25"><span class="verse-num">22:25</span> <span class="verse-body">terminum posuit Dominus inter nos et vos o filii Ruben et filii Gad Iordanem fluvium et idcirco partem non habetis in Domino et per hanc occasionem avertent filii vestri filios nostros a timore Domini putavimus itaque melius</span></p>
<p id="ezra-22-26"><span class="verse-num">22:26</span> <span class="verse-body">et diximus extruamus nobis altare non in holocausta neque ad victimas offerendas</span></p>
<p id="ezra-22-27"><span class="verse-num">22:27</span> <span class="verse-body">sed in testimonium inter nos et vos et subolem nostram vestramque progeniem ut serviamus Domino et iuris nostri sit offerre holocausta et victimas et pacificas hostias et nequaquam dicant cras filii vestri filiis nostris non est vobis pars in Domino</span></p>
<p id="ezra-22-28"><span class="verse-num">22:28</span> <span class="verse-body">quod si voluerint dicere respondebunt eis ecce altare Domini quod fecerunt patres nostri non in holocausta neque in sacrificium sed in testimonium vestrum ac nostrum</span></p>
<p id="ezra-22-29"><span class="verse-num">22:29</span> <span class="verse-body">absit a nobis hoc scelus ut recedamus a Domino et eius vestigia relinquamus extructo altari ad holocausta et sacrificia et victimas offerendas praeter altare Domini Dei nostri quod extructum est ante tabernaculum eius</span></p>
<p id="ezra-22-30"><span class="verse-num">22:30</span> <span class="verse-body">quibus auditis Finees sacerdos et principes legationis Israhel qui erant cum eo placati sunt et verba filiorum Ruben et Gad et dimidiae tribus Manasse libentissime susceperunt</span></p>
<p id="ezra-22-31"><span class="verse-num">22:31</span> <span class="verse-body">dixitque Finees filius Eleazari sacerdos ad eos nunc scimus quod nobiscum sit Dominus quoniam alieni estis a praevaricatione hac et liberastis filios Israhel de manu Domini</span></p>
<p id="ezra-22-32"><span class="verse-num">22:32</span> <span class="verse-body">reversusque est cum principibus a filiis Ruben et Gad de terra Galaad finium Chanaan ad filios Israhel et rettulit eis</span></p>
<p id="ezra-22-33"><span class="verse-num">22:33</span> <span class="verse-body">placuitque sermo cunctis audientibus et laudaverunt Deum filii Israhel et nequaquam ultra dixerunt ut ascenderent contra eos atque pugnarent et delerent terram possessionis eorum</span></p>
<p id="ezra-22-34"><span class="verse-num">22:34</span> <span class="verse-body">vocaveruntque filii Ruben et filii Gad altare quod extruxerant Testimonium nostrum quod Dominus ipse sit Deus</span></p>
<h2 id="ezra-ch-23">Chapter 23</h2>
<p class="verses"><a href="#ezra-23-1">1</a> <a href="#ezra-23-2">2</a> <a href="#ezra-23-3">3</a> <a href="#ezra-23-4">4</a> <a href="#ezra-23-5">5</a> <a href="#ezra-23-6">6</a> <a href="#ezra-23-7">7</a> <a href="#ezra-23-8">8</a> <a href="#ezra-23-9">9</a> <a href="#ezra-23-10">10</a> <a href="#ezra-23-11">11</a> <a href="#ezra-23-12">12</a> <a href="#ezra-23-13">13</a> <a href="#ezra-23-14">14</a> <a href="#ezra-23-15">15</a> <a href="#ezra-23-16">16</a></p>
<p id="ezra-23-1"><span class="verse-num">23:1</span> <span class="verse-body">evoluto autem multo tempore postquam pacem Dominus dederat Israheli subiectis in gyro nationibus universis et Iosue iam longevo et persenilis aetatis</span></p>
<p id="ezra-23-2"><span class="verse-num">23:2</span> <span class="verse-body">vocavit Iosue omnem Israhelem maioresque natu et principes ac duces et magistros dixitque ad eos ego senui et progressioris aetatis sum</span></p>
<p id="ezra-23-3"><span class="verse-num">23:3</span> <span class="verse-body">vosque cernitis omnia quae fecerit Dominus Deus vester cunctis per circuitum nationibus quomodo pro vobis ipse pugnaverit</span></p>
<p id="ezra-23-4"><span class="verse-num">23:4</span> <span class="verse-body">et nunc quia vobis sorte divisit omnem terram ab orientali parte Iordanis usque ad mare Magnum multaeque adhuc supersunt nationes</span></p>
<p id="ezra-23-5"><span class="verse-num">23:5</span> <span class="verse-body">Dominus Deus vester disperdet eas et auferet a facie vestra et possidebitis terram sicut vobis pollicitus est</span></p>
<p id="ezra-23-6"><span class="verse-num">23:6</span> <span class="verse-body">tantum confortamini et estote solliciti ut custodiatis cuncta quae scripta sunt in volumine legis Mosi et non declinetis ab eis nec ad dextram nec ad sinistram</span></p>
<p id="ezra-23-7"><span class="verse-num">23:7</span> <span class="verse-body">ne postquam intraveritis ad gentes quae inter vos futurae sunt iuretis in nomine deorum earum et serviatis eis et adoretis illos</span></p>
<p id="ezra-23-8"><span class="verse-num">23:8</span> <span class="verse-body">sed adhereatis Domino Deo vestro quod fecistis usque in diem hanc</span></p>
<p id="ezra-23-9"><span class="verse-num">23:9</span> <span class="verse-body">et tunc auferet Dominus in conspectu vestro gentes magnas et robustissimas et nullus vobis resistere poterit</span></p>
<p id="ezra-23-10"><span class="verse-num">23:10</span> <span class="verse-body">unus e vobis persequetur hostium mille viros quia Dominus Deus vester pro vobis ipse pugnabit sicut pollicitus est</span></p>
<p id="ezra-23-11"><span class="verse-num">23:11</span> <span class="verse-body">hoc tantum diligentissime praecavete ut diligatis Dominum Deum vestrum</span></p>
<p id="ezra-23-12"><span class="verse-num">23:12</span> <span class="verse-body">quod si volueritis gentium harum quae inter vos habitant erroribus adherere et cum eis miscere conubia atque amicitias copulare</span></p>
<p id="ezra-23-13"><span class="verse-num">23:13</span> <span class="verse-body">iam nunc scitote quod Dominus Deus vester non eas deleat ante faciem vestram sed sint vobis in foveam ac laqueum et offendiculum ex latere vestro et sudes in oculis vestris donec vos auferat atque disperdat de terra hac optima quam tradidit vobis</span></p>
<p id="ezra-23-14"><span class="verse-num">23:14</span> <span class="verse-body">en ego hodie ingrediar viam universae terrae et toto animo cognoscetis quod de omnibus verbis quae se Dominus praestaturum nobis esse pollicitus est unum non praeterierit in cassum</span></p>
<p id="ezra-23-15"><span class="verse-num">23:15</span> <span class="verse-body">sicut ergo implevit opere quod promisit et prospera cuncta venerunt sic adducet super vos quicquid malorum comminatus est donec vos auferat atque disperdat de terra hac optima quam tradidit vobis</span></p>
<p id="ezra-23-16"><span class="verse-num">23:16</span> <span class="verse-body">eo quod praeterieritis pactum Domini Dei vestri quod pepigit vobiscum et servieritis diis alienis et adoraveritis eos cito atque velociter consurget in vos furor Domini et auferemini de terra hac optima quam tradidit vobis</span></p>
<h2 id="ezra-ch-24">Chapter 24</h2>
<p class="verses"><a href="#ezra-24-1">1</a> <a href="#ezra-24-2">2</a> <a href="#ezra-24-3">3</a> <a href="#ezra-24-4">4</a> <a href="#ezra-24-5">5</a> <a href="#ezra-24-6">6</a> <a href="#ezra-24-7">7</a> <a href="#ezra-24-8">8</a> <a href="#ezra-24-9">9</a> <a href="#ezra-24-10">10</a> <a href="#ezra-24-11">11</a> <a href="#ezra-24-12">12</a> <a href="#ezra-24-13">13</a> <a href="#ezra-24-14">14</a> <a href="#ezra-24-15">15</a> <a href="#ezra-24-16">16</a> <a href="#ezra-24-17">17</a> <a href="#ezra-24-18">18</a> <a href="#ezra-24-19">19</a> <a href="#ezra-24-20">20</a> <a href="#ezra-24-21">21</a> <a href="#ezra-24-22">22</a> <a href="#ezra-24-23">23</a> <a href="#ezra-24-24">24</a> <a href="#ezra-24-25">25</a> <a href="#ezra-24-26">26</a> <a href="#ezra-24-27">27</a> <a href="#ezra-24-28">28</a> <a href="#ezra-24-29">29</a> <a href="#ezra-24-30">30</a> <a href="#ezra-24-31">31</a> <a href="#ezra-24-32">32</a></p>
<p id="ezra-24-1"><span class="verse-num">24:1</span> <span class="verse-body">congregavitque Iosue omnes tribus Israhel in Sychem et vocavit maiores natu ac principes et iudices et magistros steteruntque in conspectu Domini</span></p>
<p id="ezra-24-2"><span class="verse-num">24:2</span> <span class="verse-body">et ad populum sic locutus est haec dicit Dominus Deus Israhel trans fluvium habitaverunt patres vestri ab initio Thare pater Abraham et Nahor servieruntque diis alienis</span></p>
<p id="ezra-24-3"><span class="verse-num">24:3</span> <span class="verse-body">tuli ergo patrem vestrum Abraham de Mesopotamiae finibus et adduxi eum in terram Chanaan multiplicavique semen eius</span></p>
<p id="ezra-24-4"><span class="verse-num">24:4</span> <span class="verse-body">et dedi ei Isaac illique rursum dedi Iacob et Esau e quibus Esau dedi montem Seir ad possidendum Iacob vero et filii eius descenderunt in Aegyptum</span></p>
<p id="ezra-24-5"><span class="verse-num">24:5</span> <span class="verse-body">misique Mosen et Aaron et percussi Aegyptum multis signis atque portentis</span></p>
<p id="ezra-24-6"><span class="verse-num">24:6</span> <span class="verse-body">eduxique vos et patres vestros de Aegypto et venistis ad mare persecutique sunt Aegyptii patres vestros cum curribus et equitatu usque ad mare Rubrum</span></p>
<p id="ezra-24-7"><span class="verse-num">24:7</span> <span class="verse-body">clamaverunt autem ad Dominum filii Israhel qui posuit tenebras inter vos et Aegyptios et adduxit super eos mare et operuit illos viderunt oculi vestri cuncta quae in Aegypto fecerim et habitastis in solitudine multo tempore</span></p>
<p id="ezra-24-8"><span class="verse-num">24:8</span> <span class="verse-body">et introduxi vos ad terram Amorrei qui habitabat trans Iordanem cumque pugnarent contra vos tradidi eos in manus vestras et possedistis terram eorum atque interfecistis illos</span></p>
<p id="ezra-24-9"><span class="verse-num">24:9</span> <span class="verse-body">surrexit autem Balac filius Sepphor rex Moab et pugnavit contra Israhelem misitque et vocavit Balaam filium Beor ut malediceret vobis</span></p>
<p id="ezra-24-10"><span class="verse-num">24:10</span> <span class="verse-body">et ego nolui audire eum sed e contrario per illum benedixi vobis et liberavi vos de manu eius</span></p>
<p id="ezra-24-11"><span class="verse-num">24:11</span> <span class="verse-body">transistisque Iordanem et venistis ad Hiericho pugnaveruntque contra vos viri civitatis eius Amorreus et Ferezeus et Chananeus et Hettheus et Gergeseus et Eveus et Iebuseus et tradidi illos in manus vestras</span></p>
<p id="ezra-24-12"><span class="verse-num">24:12</span> <span class="verse-body">misique ante vos crabrones et eieci eos de locis suis duos reges Amorreorum non in gladio et arcu tuo</span></p>
<p id="ezra-24-13"><span class="verse-num">24:13</span> <span class="verse-body">dedique vobis terram in qua non laborastis et urbes quas non aedificastis ut habitaretis in eis vineas et oliveta quae non plantastis</span></p>
<p id="ezra-24-14"><span class="verse-num">24:14</span> <span class="verse-body">nunc ergo timete Dominum et servite ei perfecto corde atque verissimo et auferte deos quibus servierunt patres vestri in Mesopotamia et in Aegypto ac servite Domino</span></p>
<p id="ezra-24-15"><span class="verse-num">24:15</span> <span class="verse-body">sin autem malum vobis videtur ut Domino serviatis optio vobis datur eligite hodie quod placet cui potissimum servire debeatis utrum diis quibus servierunt patres vestri in Mesopotamia an diis Amorreorum in quorum terra habitatis ego autem et domus mea serviemus Domino</span></p>
<p id="ezra-24-16"><span class="verse-num">24:16</span> <span class="verse-body">responditque populus et ait absit a nobis ut relinquamus Dominum et serviamus diis alienis</span></p>
<p id="ezra-24-17"><span class="verse-num">24:17</span> <span class="verse-body">Dominus Deus noster ipse eduxit nos et patres nostros de terra Aegypti de domo servitutis fecitque videntibus nobis signa ingentia et custodivit nos in omni via per quam ambulavimus et in cunctis populis per quos transivimus</span></p>
<p id="ezra-24-18"><span class="verse-num">24:18</span> <span class="verse-body">et eiecit universas gentes Amorreum habitatorem terrae quam nos intravimus serviemus igitur Domino quia ipse est Deus noster</span></p>
<p id="ezra-24-19"><span class="verse-num">24:19</span> <span class="verse-body">dixitque Iosue ad populum non poteritis servire Domino Deus enim sanctus et fortis aemulator est nec ignoscet sceleribus vestris atque peccatis</span></p>
<p id="ezra-24-20"><span class="verse-num">24:20</span> <span class="verse-body">si dimiseritis Dominum et servieritis diis alienis convertet se et adfliget vos atque subvertet postquam vobis praestiterit bona</span></p>
<p id="ezra-24-21"><span class="verse-num">24:21</span> <span class="verse-body">dixitque populus ad Iosue nequaquam ita ut loqueris erit sed Domino serviemus</span></p>
<p id="ezra-24-22"><span class="verse-num">24:22</span> <span class="verse-body">et Iosue ad populum testes inquit vos estis quia ipsi elegeritis vobis Dominum ut serviatis ei responderuntque testes</span></p>
<p id="ezra-24-23"><span class="verse-num">24:23</span> <span class="verse-body">nunc ergo ait auferte deos alienos de medio vestrum et inclinate corda vestra ad Dominum Deum Israhel</span></p>
<p id="ezra-24-24"><span class="verse-num">24:24</span> <span class="verse-body">dixitque populus ad Iosue Domino Deo nostro serviemus oboedientes praeceptis eius</span></p>
<p id="ezra-24-25"><span class="verse-num">24:25</span> <span class="verse-body">percussit igitur Iosue in die illo foedus et proposuit populo praecepta atque iudicia in Sychem</span></p>
<p id="ezra-24-26"><span class="verse-num">24:26</span> <span class="verse-body">scripsitque omnia verba haec in volumine legis Dei et tulit lapidem pergrandem posuitque eum subter quercum quae erat in sanctuario Domini</span></p>
<p id="ezra-24-27"><span class="verse-num">24:27</span> <span class="verse-body">et dixit ad omnem populum en lapis iste erit vobis in testimonium quod audierit omnia verba Domini quae locutus est vobis ne forte postea negare velitis et mentiri Domino Deo vestro</span></p>
<p id="ezra-24-28"><span class="verse-num">24:28</span> <span class="verse-body">dimisitque populum singulos in possessionem suam</span></p>
<p id="ezra-24-29"><span class="verse-num">24:29</span> <span class="verse-body">et post haec mortuus est Iosue filius Nun servus Domini centum decem annorum</span></p>
<p id="ezra-24-30"><span class="verse-num">24:30</span> <span class="verse-body">sepelieruntque eum in finibus possessionis suae in Thamnathsare quae sita est in monte Ephraim a septentrionali parte montis Gaas</span></p>
<p id="ezra-24-31"><span class="verse-num">24:31</span> <span class="verse-body">servivitque Israhel Domino cunctis diebus Iosue et seniorum qui longo vixerunt tempore post Iosue et qui noverant omnia opera Domini quae fecerat in Israhel</span></p>
<p id="ezra-24-32"><span class="verse-num">24:32</span> <span class="verse-body">ossa quoque Ioseph quae tulerant filii Israhel de Aegypto sepelierunt in Sychem in parte agri quem emerat Iacob a filiis Emmor patris Sychem centum novellis ovibus et fuit in possessione filiorum Ioseph</span></p>
