<h1>Obadiah</h1>
<p class="chapters"><a href="#obadiah-ch-1">1</a></p>
<h2 id="obadiah-ch-1">Chapter 1</h2>
<p class="verses"><a href="#obadiah-1-1">1</a> <a href="#obadiah-1-2">2</a> <a href="#obadiah-1-3">3</a> <a href="#obadiah-1-4">4</a> <a href="#obadiah-1-5">5</a> <a href="#obadiah-1-6">6</a> <a href="#obadiah-1-7">7</a> <a href="#obadiah-1-8">8</a> <a href="#obadiah-1-9">9</a> <a href="#obadiah-1-10">10</a> <a href="#obadiah-1-11">11</a> <a href="#obadiah-1-12">12</a> <a href="#obadiah-1-13">13</a> <a href="#obadiah-1-14">14</a> <a href="#obadiah-1-15">15</a> <a href="#obadiah-1-16">16</a> <a href="#obadiah-1-17">17</a> <a href="#obadiah-1-18">18</a> <a href="#obadiah-1-19">19</a> <a href="#obadiah-1-20">20</a></p>
<p id="obadiah-1-1"><span class="verse-num">1:1</span> <span class="verse-body">visio Abdiae haec dicit Dominus Deus ad Edom auditum audivimus a Domino et legatum ad gentes misit surgite et consurgamus adversum eum in proelium</span></p>
<p id="obadiah-1-2"><span class="verse-num">1:2</span> <span class="verse-body">ecce parvulum te dedi in gentibus contemptibilis tu es valde</span></p>
<p id="obadiah-1-3"><span class="verse-num">1:3</span> <span class="verse-body">superbia cordis tui extulit te habitantem in scissuris petrae exaltantem solium suum qui dicit in corde suo quis detrahet me in terram</span></p>
<p id="obadiah-1-4"><span class="verse-num">1:4</span> <span class="verse-body">si exaltatus fueris ut aquila et si inter sidera posueris nidum tuum inde detraham te dicit Dominus</span></p>
<p id="obadiah-1-5"><span class="verse-num">1:5</span> <span class="verse-body">si fures introissent ad te si latrones per noctem quomodo conticuisses nonne furati essent sufficientia sibi si vindemiatores introissent ad te numquid saltim racemos reliquissent tibi</span></p>
<p id="obadiah-1-6"><span class="verse-num">1:6</span> <span class="verse-body">quomodo scrutati sunt Esau investigaverunt abscondita eius</span></p>
<p id="obadiah-1-7"><span class="verse-num">1:7</span> <span class="verse-body">usque ad terminum emiserunt te omnes viri foederis tui inluserunt tibi invaluerunt adversum te viri pacis tuae qui comedunt tecum ponent insidias subter te non est prudentia in eo</span></p>
<p id="obadiah-1-8"><span class="verse-num">1:8</span> <span class="verse-body">numquid non in die illa dicit Dominus perdam sapientes de Idumea et prudentiam de monte Esau</span></p>
<p id="obadiah-1-9"><span class="verse-num">1:9</span> <span class="verse-body">et timebunt fortes tui a meridie ut intereat vir de monte Esau</span></p>
<p id="obadiah-1-10"><span class="verse-num">1:10</span> <span class="verse-body">propter interfectionem et propter iniquitatem in fratrem tuum Iacob operiet te confusio et peribis in aeternum</span></p>
<p id="obadiah-1-11"><span class="verse-num">1:11</span> <span class="verse-body">in die cum stares adversus quando capiebant alieni exercitum eius et extranei ingrediebantur portas eius et super Hierusalem mittebant sortem tu quoque eras quasi unus ex eis</span></p>
<p id="obadiah-1-12"><span class="verse-num">1:12</span> <span class="verse-body">et non despicies in die fratris tui in die peregrinationis eius et non laetaberis super filios Iuda in die perditionis eorum et non magnificabis os tuum in die angustiae</span></p>
<p id="obadiah-1-13"><span class="verse-num">1:13</span> <span class="verse-body">neque ingredieris portam populi mei in die ruinae eorum neque despicies et tu in malis eius in die vastitatis illius et non emitteris adversum exercitum eius in die vastitatis illius</span></p>
<p id="obadiah-1-14"><span class="verse-num">1:14</span> <span class="verse-body">neque stabis in exitibus ut interficias eos qui fugerint et non concludes reliquos eius in die tribulationis</span></p>
<p id="obadiah-1-15"><span class="verse-num">1:15</span> <span class="verse-body">quoniam iuxta est dies Domini super omnes gentes sicut fecisti fiet tibi retributionem tuam convertet in caput tuum</span></p>
<p id="obadiah-1-16"><span class="verse-num">1:16</span> <span class="verse-body">quomodo enim bibisti super montem sanctum meum bibent omnes gentes iugiter et bibent et absorbent et erunt quasi non sint</span></p>
<p id="obadiah-1-17"><span class="verse-num">1:17</span> <span class="verse-body">et in monte Sion erit salvatio et erit sanctus et possidebit domus Iacob eos qui se possederant</span></p>
<p id="obadiah-1-18"><span class="verse-num">1:18</span> <span class="verse-body">et erit domus Iacob ignis et domus Ioseph flamma et domus Esau stipula et succendentur in eis et devorabunt eos et non erunt reliquiae domus Esau quia Dominus locutus est</span></p>
<p id="obadiah-1-19"><span class="verse-num">1:19</span> <span class="verse-body">et hereditabunt hii qui ad austrum montem Esau et qui in campestribus Philisthim et possidebunt regionem Ephraim et regionem Samariae et Beniamin possidebit Galaad</span></p>
<p id="obadiah-1-20"><span class="verse-num">1:20</span> <span class="verse-body">et transmigratio exercitus huius filiorum Israhel omnia Chananeorum usque ad Saraptham et transmigratio Hierusalem quae in Bosforo est possidebit civitates austri __________________________________________________________________</span></p>
