<h1>Philippians</h1>
<p class="chapters"><a href="#philippians-ch-1">1</a> <a href="#philippians-ch-2">2</a> <a href="#philippians-ch-3">3</a> <a href="#philippians-ch-4">4</a></p>
<h2 id="philippians-ch-1">Chapter 1</h2>
<p class="verses"><a href="#philippians-1-1">1</a> <a href="#philippians-1-2">2</a> <a href="#philippians-1-3">3</a> <a href="#philippians-1-4">4</a> <a href="#philippians-1-5">5</a> <a href="#philippians-1-6">6</a> <a href="#philippians-1-7">7</a> <a href="#philippians-1-8">8</a> <a href="#philippians-1-9">9</a> <a href="#philippians-1-10">10</a> <a href="#philippians-1-11">11</a> <a href="#philippians-1-12">12</a> <a href="#philippians-1-13">13</a> <a href="#philippians-1-14">14</a> <a href="#philippians-1-15">15</a> <a href="#philippians-1-16">16</a> <a href="#philippians-1-17">17</a> <a href="#philippians-1-18">18</a> <a href="#philippians-1-19">19</a> <a href="#philippians-1-20">20</a> <a href="#philippians-1-21">21</a> <a href="#philippians-1-22">22</a> <a href="#philippians-1-23">23</a> <a href="#philippians-1-24">24</a> <a href="#philippians-1-25">25</a> <a href="#philippians-1-26">26</a> <a href="#philippians-1-27">27</a> <a href="#philippians-1-28">28</a> <a href="#philippians-1-29">29</a> <a href="#philippians-1-30">30</a></p>
<p id="philippians-1-1"><span class="verse-num">1:1</span> <span class="verse-body">Paulus et Timotheus servi Iesu Christi omnibus sanctis in Christo Iesu qui sunt Philippis cum episcopis et diaconis</span></p>
<p id="philippians-1-2"><span class="verse-num">1:2</span> <span class="verse-body">gratia vobis et pax a Deo Patre nostro et Domino Iesu Christo</span></p>
<p id="philippians-1-3"><span class="verse-num">1:3</span> <span class="verse-body">gratias ago Deo meo in omni memoria vestri</span></p>
<p id="philippians-1-4"><span class="verse-num">1:4</span> <span class="verse-body">semper in cunctis orationibus meis pro omnibus vobis cum gaudio deprecationem faciens</span></p>
<p id="philippians-1-5"><span class="verse-num">1:5</span> <span class="verse-body">super communicatione vestra in evangelio a prima die usque nunc</span></p>
<p id="philippians-1-6"><span class="verse-num">1:6</span> <span class="verse-body">confidens hoc ipsum quia qui coepit in vobis opus bonum perficiet usque in diem Christi Iesu</span></p>
<p id="philippians-1-7"><span class="verse-num">1:7</span> <span class="verse-body">sicut est mihi iustum hoc sentire pro omnibus vobis eo quod habeam in corde vos et in vinculis meis et in defensione et confirmatione evangelii socios gaudii mei omnes vos esse</span></p>
<p id="philippians-1-8"><span class="verse-num">1:8</span> <span class="verse-body">testis enim mihi est Deus quomodo cupiam omnes vos in visceribus Christi Iesu</span></p>
<p id="philippians-1-9"><span class="verse-num">1:9</span> <span class="verse-body">et hoc oro ut caritas vestra magis ac magis abundet in scientia et omni sensu</span></p>
<p id="philippians-1-10"><span class="verse-num">1:10</span> <span class="verse-body">ut probetis potiora ut sitis sinceres et sine offensa in diem Christi</span></p>
<p id="philippians-1-11"><span class="verse-num">1:11</span> <span class="verse-body">repleti fructu iustitiae per Christum Iesum in gloriam et laudem Dei</span></p>
<p id="philippians-1-12"><span class="verse-num">1:12</span> <span class="verse-body">scire autem vos volo fratres quia quae circa me sunt magis ad profectum venerunt evangelii</span></p>
<p id="philippians-1-13"><span class="verse-num">1:13</span> <span class="verse-body">ita ut vincula mea manifesta fierent in Christo in omni praetorio et in ceteris omnibus</span></p>
<p id="philippians-1-14"><span class="verse-num">1:14</span> <span class="verse-body">et plures e fratribus in Domino confidentes vinculis meis abundantius audere sine timore verbum Dei loqui</span></p>
<p id="philippians-1-15"><span class="verse-num">1:15</span> <span class="verse-body">quidam quidem et propter invidiam et contentionem quidam autem et propter bonam voluntatem Christum praedicant</span></p>
<p id="philippians-1-16"><span class="verse-num">1:16</span> <span class="verse-body">quidam ex caritate scientes quoniam in defensionem evangelii positus sum</span></p>
<p id="philippians-1-17"><span class="verse-num">1:17</span> <span class="verse-body">quidam autem ex contentione Christum adnuntiant non sincere existimantes pressuram se suscitare vinculis meis</span></p>
<p id="philippians-1-18"><span class="verse-num">1:18</span> <span class="verse-body">quid enim dum omni modo sive per occasionem sive per veritatem Christus adnuntiatur et in hoc gaudeo sed et gaudebo</span></p>
<p id="philippians-1-19"><span class="verse-num">1:19</span> <span class="verse-body">scio enim quia hoc mihi proveniet in salutem per vestram orationem et subministrationem Spiritus Iesu Christi</span></p>
<p id="philippians-1-20"><span class="verse-num">1:20</span> <span class="verse-body">secundum expectationem et spem meam quia in nullo confundar sed in omni fiducia sicut semper et nunc magnificabitur Christus in corpore meo sive per vitam sive per mortem</span></p>
<p id="philippians-1-21"><span class="verse-num">1:21</span> <span class="verse-body">mihi enim vivere Christus est et mori lucrum</span></p>
<p id="philippians-1-22"><span class="verse-num">1:22</span> <span class="verse-body">quod si vivere in carne hic mihi fructus operis est et quid eligam ignoro</span></p>
<p id="philippians-1-23"><span class="verse-num">1:23</span> <span class="verse-body">coartor autem e duobus desiderium habens dissolvi et cum Christo esse multo magis melius</span></p>
<p id="philippians-1-24"><span class="verse-num">1:24</span> <span class="verse-body">permanere autem in carne magis necessarium est propter vos</span></p>
<p id="philippians-1-25"><span class="verse-num">1:25</span> <span class="verse-body">et hoc confidens scio quia manebo et permanebo omnibus vobis ad profectum vestrum et gaudium fidei</span></p>
<p id="philippians-1-26"><span class="verse-num">1:26</span> <span class="verse-body">ut gratulatio vestra abundet in Christo Iesu in me per meum adventum iterum ad vos</span></p>
<p id="philippians-1-27"><span class="verse-num">1:27</span> <span class="verse-body">tantum digne evangelio Christi conversamini ut sive cum venero et videro vos sive absens audiam de vobis quia stetistis uno spiritu unianimes conlaborantes fide evangelii</span></p>
<p id="philippians-1-28"><span class="verse-num">1:28</span> <span class="verse-body">et in nullo terreamini ab adversariis quae est illis causa perditionis vobis autem salutis et hoc a Deo</span></p>
<p id="philippians-1-29"><span class="verse-num">1:29</span> <span class="verse-body">quia vobis donatum est pro Christo non solum ut in eum credatis sed ut etiam pro illo patiamini</span></p>
<p id="philippians-1-30"><span class="verse-num">1:30</span> <span class="verse-body">eundem certamen habentes qualem et vidistis in me et nunc audistis de me</span></p>
<h2 id="philippians-ch-2">Chapter 2</h2>
<p class="verses"><a href="#philippians-2-1">1</a> <a href="#philippians-2-2">2</a> <a href="#philippians-2-3">3</a> <a href="#philippians-2-4">4</a> <a href="#philippians-2-5">5</a> <a href="#philippians-2-6">6</a> <a href="#philippians-2-7">7</a> <a href="#philippians-2-8">8</a> <a href="#philippians-2-9">9</a> <a href="#philippians-2-10">10</a> <a href="#philippians-2-11">11</a> <a href="#philippians-2-12">12</a> <a href="#philippians-2-13">13</a> <a href="#philippians-2-14">14</a> <a href="#philippians-2-15">15</a> <a href="#philippians-2-16">16</a> <a href="#philippians-2-17">17</a> <a href="#philippians-2-18">18</a> <a href="#philippians-2-19">19</a> <a href="#philippians-2-20">20</a> <a href="#philippians-2-21">21</a> <a href="#philippians-2-22">22</a> <a href="#philippians-2-23">23</a> <a href="#philippians-2-24">24</a> <a href="#philippians-2-25">25</a> <a href="#philippians-2-26">26</a> <a href="#philippians-2-27">27</a> <a href="#philippians-2-28">28</a> <a href="#philippians-2-29">29</a> <a href="#philippians-2-30">30</a></p>
<p id="philippians-2-1"><span class="verse-num">2:1</span> <span class="verse-body">si qua ergo consolatio in Christo si quod solacium caritatis si qua societas spiritus si quid viscera et miserationes</span></p>
<p id="philippians-2-2"><span class="verse-num">2:2</span> <span class="verse-body">implete gaudium meum ut idem sapiatis eandem caritatem habentes unianimes id ipsum sentientes</span></p>
<p id="philippians-2-3"><span class="verse-num">2:3</span> <span class="verse-body">nihil per contentionem neque per inanem gloriam sed in humilitate superiores sibi invicem arbitrantes</span></p>
<p id="philippians-2-4"><span class="verse-num">2:4</span> <span class="verse-body">non quae sua sunt singuli considerantes sed et ea quae aliorum</span></p>
<p id="philippians-2-5"><span class="verse-num">2:5</span> <span class="verse-body">hoc enim sentite in vobis quod et in Christo Iesu</span></p>
<p id="philippians-2-6"><span class="verse-num">2:6</span> <span class="verse-body">qui cum in forma Dei esset non rapinam arbitratus est esse se aequalem Deo</span></p>
<p id="philippians-2-7"><span class="verse-num">2:7</span> <span class="verse-body">sed semet ipsum exinanivit formam servi accipiens in similitudinem hominum factus et habitu inventus ut homo</span></p>
<p id="philippians-2-8"><span class="verse-num">2:8</span> <span class="verse-body">humiliavit semet ipsum factus oboediens usque ad mortem mortem autem crucis</span></p>
<p id="philippians-2-9"><span class="verse-num">2:9</span> <span class="verse-body">propter quod et Deus illum exaltavit et donavit illi nomen super omne nomen</span></p>
<p id="philippians-2-10"><span class="verse-num">2:10</span> <span class="verse-body">ut in nomine Iesu omne genu flectat caelestium et terrestrium et infernorum</span></p>
<p id="philippians-2-11"><span class="verse-num">2:11</span> <span class="verse-body">et omnis lingua confiteatur quia Dominus Iesus Christus in gloria est Dei Patris</span></p>
<p id="philippians-2-12"><span class="verse-num">2:12</span> <span class="verse-body">itaque carissimi mei sicut semper oboedistis non ut in praesentia mei tantum sed multo magis nunc in absentia mea cum metu et tremore vestram salutem operamini</span></p>
<p id="philippians-2-13"><span class="verse-num">2:13</span> <span class="verse-body">Deus est enim qui operatur in vobis et velle et perficere pro bona voluntate</span></p>
<p id="philippians-2-14"><span class="verse-num">2:14</span> <span class="verse-body">omnia autem facite sine murmurationibus et haesitationibus</span></p>
<p id="philippians-2-15"><span class="verse-num">2:15</span> <span class="verse-body">ut sitis sine querella et simplices filii Dei sine reprehensione in medio nationis pravae et perversae inter quos lucetis sicut luminaria in mundo</span></p>
<p id="philippians-2-16"><span class="verse-num">2:16</span> <span class="verse-body">verbum vitae continentes ad gloriam meam in die Christi quia non in vacuum cucurri neque in vacuum laboravi</span></p>
<p id="philippians-2-17"><span class="verse-num">2:17</span> <span class="verse-body">sed et si immolor supra sacrificium et obsequium fidei vestrae gaudeo et congratulor omnibus vobis</span></p>
<p id="philippians-2-18"><span class="verse-num">2:18</span> <span class="verse-body">id ipsum autem et vos gaudete et congratulamini mihi</span></p>
<p id="philippians-2-19"><span class="verse-num">2:19</span> <span class="verse-body">spero autem in Domino Iesu Timotheum cito me mittere ad vos ut et ego bono animo sim cognitis quae circa vos sunt</span></p>
<p id="philippians-2-20"><span class="verse-num">2:20</span> <span class="verse-body">neminem enim habeo tam unianimem qui sincera affectione pro vobis sollicitus sit</span></p>
<p id="philippians-2-21"><span class="verse-num">2:21</span> <span class="verse-body">omnes enim sua quaerunt non quae sunt Christi Iesu</span></p>
<p id="philippians-2-22"><span class="verse-num">2:22</span> <span class="verse-body">experimentum autem eius cognoscite quoniam sicut patri filius mecum servivit in evangelium</span></p>
<p id="philippians-2-23"><span class="verse-num">2:23</span> <span class="verse-body">hunc igitur spero me mittere mox ut videro quae circa me sunt</span></p>
<p id="philippians-2-24"><span class="verse-num">2:24</span> <span class="verse-body">confido autem in Domino quoniam et ipse veniam ad vos cito</span></p>
<p id="philippians-2-25"><span class="verse-num">2:25</span> <span class="verse-body">necessarium autem existimavi Epafroditum fratrem et cooperatorem et commilitonem meum vestrum autem apostolum et ministrum necessitatis meae mittere ad vos</span></p>
<p id="philippians-2-26"><span class="verse-num">2:26</span> <span class="verse-body">quoniam quidem omnes vos desiderabat et maestus erat propterea quod audieratis illum infirmatum</span></p>
<p id="philippians-2-27"><span class="verse-num">2:27</span> <span class="verse-body">nam et infirmatus est usque ad mortem sed Deus misertus est eius non solum autem eius verum etiam et mei ne tristitiam super tristitiam haberem</span></p>
<p id="philippians-2-28"><span class="verse-num">2:28</span> <span class="verse-body">festinantius ergo misi illum ut viso eo iterum gaudeatis et ego sine tristitia sim</span></p>
<p id="philippians-2-29"><span class="verse-num">2:29</span> <span class="verse-body">excipite itaque illum cum omni gaudio in Domino et eiusmodi cum honore habetote</span></p>
<p id="philippians-2-30"><span class="verse-num">2:30</span> <span class="verse-body">quoniam propter opus Christi usque ad mortem accessit tradens animam suam ut impleret id quod ex vobis deerat erga meum obsequium</span></p>
<h2 id="philippians-ch-3">Chapter 3</h2>
<p class="verses"><a href="#philippians-3-1">1</a> <a href="#philippians-3-2">2</a> <a href="#philippians-3-3">3</a> <a href="#philippians-3-4">4</a> <a href="#philippians-3-5">5</a> <a href="#philippians-3-6">6</a> <a href="#philippians-3-7">7</a> <a href="#philippians-3-8">8</a> <a href="#philippians-3-9">9</a> <a href="#philippians-3-10">10</a> <a href="#philippians-3-11">11</a> <a href="#philippians-3-12">12</a> <a href="#philippians-3-13">13</a> <a href="#philippians-3-14">14</a> <a href="#philippians-3-15">15</a> <a href="#philippians-3-16">16</a> <a href="#philippians-3-17">17</a> <a href="#philippians-3-18">18</a> <a href="#philippians-3-19">19</a> <a href="#philippians-3-20">20</a> <a href="#philippians-3-21">21</a></p>
<p id="philippians-3-1"><span class="verse-num">3:1</span> <span class="verse-body">de cetero fratres mei gaudete in Domino eadem vobis scribere mihi quidem non pigrum vobis autem necessarium</span></p>
<p id="philippians-3-2"><span class="verse-num">3:2</span> <span class="verse-body">videte canes videte malos operarios videte concisionem</span></p>
<p id="philippians-3-3"><span class="verse-num">3:3</span> <span class="verse-body">nos enim sumus circumcisio qui spiritu Deo servimus et gloriamur in Christo Iesu et non in carne fiduciam habentes</span></p>
<p id="philippians-3-4"><span class="verse-num">3:4</span> <span class="verse-body">quamquam ego habeam confidentiam et in carne si quis alius videtur confidere in carne ego magis</span></p>
<p id="philippians-3-5"><span class="verse-num">3:5</span> <span class="verse-body">circumcisus octava die ex genere Israhel de tribu Beniamin Hebraeus ex Hebraeis secundum legem Pharisaeus</span></p>
<p id="philippians-3-6"><span class="verse-num">3:6</span> <span class="verse-body">secundum aemulationem persequens ecclesiam Dei secundum iustitiam quae in lege est conversatus sine querella</span></p>
<p id="philippians-3-7"><span class="verse-num">3:7</span> <span class="verse-body">sed quae mihi fuerunt lucra haec arbitratus sum propter Christum detrimenta</span></p>
<p id="philippians-3-8"><span class="verse-num">3:8</span> <span class="verse-body">verumtamen existimo omnia detrimentum esse propter eminentem scientiam Iesu Christi Domini mei propter quem omnia detrimentum feci et arbitror ut stercora ut Christum lucri faciam</span></p>
<p id="philippians-3-9"><span class="verse-num">3:9</span> <span class="verse-body">et inveniar in illo non habens meam iustitiam quae ex lege est sed illam quae ex fide est Christi quae ex Deo est iustitia in fide</span></p>
<p id="philippians-3-10"><span class="verse-num">3:10</span> <span class="verse-body">ad agnoscendum illum et virtutem resurrectionis eius et societatem passionum illius configuratus morti eius</span></p>
<p id="philippians-3-11"><span class="verse-num">3:11</span> <span class="verse-body">si quo modo occurram ad resurrectionem quae est ex mortuis</span></p>
<p id="philippians-3-12"><span class="verse-num">3:12</span> <span class="verse-body">non quod iam acceperim aut iam perfectus sim sequor autem si conprehendam in quo et conprehensus sum a Christo Iesu</span></p>
<p id="philippians-3-13"><span class="verse-num">3:13</span> <span class="verse-body">fratres ego me non arbitror conprehendisse unum autem quae quidem retro sunt obliviscens ad ea vero quae sunt in priora extendens me</span></p>
<p id="philippians-3-14"><span class="verse-num">3:14</span> <span class="verse-body">ad destinatum persequor ad bravium supernae vocationis Dei in Christo Iesu</span></p>
<p id="philippians-3-15"><span class="verse-num">3:15</span> <span class="verse-body">quicumque ergo perfecti hoc sentiamus et si quid aliter sapitis et hoc vobis Deus revelabit</span></p>
<p id="philippians-3-16"><span class="verse-num">3:16</span> <span class="verse-body">verumtamen ad quod pervenimus ut idem sapiamus et in eadem permaneamus regula</span></p>
<p id="philippians-3-17"><span class="verse-num">3:17</span> <span class="verse-body">imitatores mei estote fratres et observate eos qui ita ambulant sicut habetis formam nos</span></p>
<p id="philippians-3-18"><span class="verse-num">3:18</span> <span class="verse-body">multi enim ambulant quos saepe dicebam vobis nunc autem et flens dico inimicos crucis Christi</span></p>
<p id="philippians-3-19"><span class="verse-num">3:19</span> <span class="verse-body">quorum finis interitus quorum deus venter et gloria in confusione ipsorum qui terrena sapiunt</span></p>
<p id="philippians-3-20"><span class="verse-num">3:20</span> <span class="verse-body">nostra autem conversatio in caelis est unde etiam salvatorem expectamus Dominum Iesum Christum</span></p>
<p id="philippians-3-21"><span class="verse-num">3:21</span> <span class="verse-body">qui reformabit corpus humilitatis nostrae configuratum corpori claritatis suae secundum operationem qua possit etiam subicere sibi omnia</span></p>
<h2 id="philippians-ch-4">Chapter 4</h2>
<p class="verses"><a href="#philippians-4-1">1</a> <a href="#philippians-4-2">2</a> <a href="#philippians-4-3">3</a> <a href="#philippians-4-4">4</a> <a href="#philippians-4-5">5</a> <a href="#philippians-4-6">6</a> <a href="#philippians-4-7">7</a> <a href="#philippians-4-8">8</a> <a href="#philippians-4-9">9</a> <a href="#philippians-4-10">10</a> <a href="#philippians-4-11">11</a> <a href="#philippians-4-12">12</a> <a href="#philippians-4-13">13</a> <a href="#philippians-4-14">14</a> <a href="#philippians-4-15">15</a> <a href="#philippians-4-16">16</a> <a href="#philippians-4-17">17</a> <a href="#philippians-4-18">18</a> <a href="#philippians-4-19">19</a> <a href="#philippians-4-20">20</a> <a href="#philippians-4-21">21</a> <a href="#philippians-4-22">22</a></p>
<p id="philippians-4-1"><span class="verse-num">4:1</span> <span class="verse-body">itaque fratres mei carissimi et desiderantissimi gaudium meum et corona mea sic state in Domino carissimi</span></p>
<p id="philippians-4-2"><span class="verse-num">4:2</span> <span class="verse-body">Euhodiam rogo et Syntychen deprecor id ipsum sapere in Domino</span></p>
<p id="philippians-4-3"><span class="verse-num">4:3</span> <span class="verse-body">etiam rogo et te germane conpar adiuva illas quae mecum laboraverunt in evangelio cum Clemente et ceteris adiutoribus meis quorum nomina sunt in libro vitae</span></p>
<p id="philippians-4-4"><span class="verse-num">4:4</span> <span class="verse-body">gaudete in Domino semper iterum dico gaudete</span></p>
<p id="philippians-4-5"><span class="verse-num">4:5</span> <span class="verse-body">modestia vestra nota sit omnibus hominibus Dominus prope</span></p>
<p id="philippians-4-6"><span class="verse-num">4:6</span> <span class="verse-body">nihil solliciti sitis sed in omni oratione et obsecratione cum gratiarum actione petitiones vestrae innotescant apud Deum</span></p>
<p id="philippians-4-7"><span class="verse-num">4:7</span> <span class="verse-body">et pax Dei quae exsuperat omnem sensum custodiat corda vestra et intellegentias vestras in Christo Iesu</span></p>
<p id="philippians-4-8"><span class="verse-num">4:8</span> <span class="verse-body">de cetero fratres quaecumque sunt vera quaecumque pudica quaecumque iusta quaecumque sancta quaecumque amabilia quaecumque bonae famae si qua virtus si qua laus haec cogitate</span></p>
<p id="philippians-4-9"><span class="verse-num">4:9</span> <span class="verse-body">quae et didicistis et accepistis et audistis et vidistis in me haec agite et Deus pacis erit vobiscum</span></p>
<p id="philippians-4-10"><span class="verse-num">4:10</span> <span class="verse-body">gavisus sum autem in Domino vehementer quoniam tandem aliquando refloruistis pro me sentire sicut et sentiebatis occupati autem eratis</span></p>
<p id="philippians-4-11"><span class="verse-num">4:11</span> <span class="verse-body">non quasi propter penuriam dico ego enim didici in quibus sum sufficiens esse</span></p>
<p id="philippians-4-12"><span class="verse-num">4:12</span> <span class="verse-body">scio et humiliari scio et abundare ubique et in omnibus institutus sum et satiari et esurire et abundare et penuriam pati</span></p>
<p id="philippians-4-13"><span class="verse-num">4:13</span> <span class="verse-body">omnia possum in eo qui me confortat</span></p>
<p id="philippians-4-14"><span class="verse-num">4:14</span> <span class="verse-body">verumtamen bene fecistis communicantes tribulationi meae</span></p>
<p id="philippians-4-15"><span class="verse-num">4:15</span> <span class="verse-body">scitis autem et vos Philippenses quod in principio evangelii quando profectus sum a Macedonia nulla mihi ecclesia communicavit in ratione dati et accepti nisi vos soli</span></p>
<p id="philippians-4-16"><span class="verse-num">4:16</span> <span class="verse-body">quia et Thessalonicam et semel et bis in usum mihi misistis</span></p>
<p id="philippians-4-17"><span class="verse-num">4:17</span> <span class="verse-body">non quia quaero datum sed requiro fructum abundantem in rationem vestram</span></p>
<p id="philippians-4-18"><span class="verse-num">4:18</span> <span class="verse-body">habeo autem omnia et abundo repletus sum acceptis ab Epafrodito quae misistis odorem suavitatis hostiam acceptam placentem Deo</span></p>
<p id="philippians-4-19"><span class="verse-num">4:19</span> <span class="verse-body">Deus autem meus impleat omne desiderium vestrum secundum divitias suas in gloria in Christo Iesu</span></p>
<p id="philippians-4-20"><span class="verse-num">4:20</span> <span class="verse-body">Deo autem et Patri nostro gloria in saecula saeculorum amen</span></p>
<p id="philippians-4-21"><span class="verse-num">4:21</span> <span class="verse-body">salutate omnem sanctum in Christo Iesu salutant vos qui mecum sunt fratres</span></p>
<p id="philippians-4-22"><span class="verse-num">4:22</span> <span class="verse-body">salutant vos omnes sancti maxime autem qui de Caesaris domo sunt</span></p>
