<h1>Philemon</h1>
<p class="chapters"><a href="#philemon-ch-1">1</a></p>
<h2 id="philemon-ch-1">Chapter 1</h2>
<p class="verses"><a href="#philemon-1-1">1</a> <a href="#philemon-1-2">2</a> <a href="#philemon-1-3">3</a> <a href="#philemon-1-4">4</a> <a href="#philemon-1-5">5</a> <a href="#philemon-1-6">6</a> <a href="#philemon-1-7">7</a> <a href="#philemon-1-8">8</a> <a href="#philemon-1-9">9</a> <a href="#philemon-1-10">10</a> <a href="#philemon-1-11">11</a> <a href="#philemon-1-12">12</a> <a href="#philemon-1-13">13</a> <a href="#philemon-1-14">14</a> <a href="#philemon-1-15">15</a> <a href="#philemon-1-16">16</a> <a href="#philemon-1-17">17</a> <a href="#philemon-1-18">18</a> <a href="#philemon-1-19">19</a> <a href="#philemon-1-20">20</a> <a href="#philemon-1-21">21</a> <a href="#philemon-1-22">22</a> <a href="#philemon-1-23">23</a> <a href="#philemon-1-24">24</a></p>
<p id="philemon-1-1"><span class="verse-num">1:1</span> <span class="verse-body">Paulus vinctus Iesu Christi et Timotheus frater Philemoni dilecto et adiutori nostro</span></p>
<p id="philemon-1-2"><span class="verse-num">1:2</span> <span class="verse-body">et Appiae sorori et Archippo commilitoni nostro et ecclesiae quae in domo tua est</span></p>
<p id="philemon-1-3"><span class="verse-num">1:3</span> <span class="verse-body">gratia vobis et pax a Deo Patre nostro et Domino Iesu Christo</span></p>
<p id="philemon-1-4"><span class="verse-num">1:4</span> <span class="verse-body">gratias ago Deo meo semper memoriam tui faciens in orationibus meis</span></p>
<p id="philemon-1-5"><span class="verse-num">1:5</span> <span class="verse-body">audiens caritatem tuam et fidem quam habes in Domino Iesu et in omnes sanctos</span></p>
<p id="philemon-1-6"><span class="verse-num">1:6</span> <span class="verse-body">ut communicatio fidei tuae evidens fiat in agnitione omnis boni in nobis in Christo Iesu</span></p>
<p id="philemon-1-7"><span class="verse-num">1:7</span> <span class="verse-body">gaudium enim magnum habui et consolationem in caritate tua quia viscera sanctorum requieverunt per te frater</span></p>
<p id="philemon-1-8"><span class="verse-num">1:8</span> <span class="verse-body">propter quod multam fiduciam habentes in Christo Iesu imperandi tibi quod ad rem pertinet</span></p>
<p id="philemon-1-9"><span class="verse-num">1:9</span> <span class="verse-body">propter caritatem magis obsecro cum sis talis ut Paulus senex nunc autem et vinctus Iesu Christi</span></p>
<p id="philemon-1-10"><span class="verse-num">1:10</span> <span class="verse-body">obsecro te de meo filio quem genui in vinculis Onesimo</span></p>
<p id="philemon-1-11"><span class="verse-num">1:11</span> <span class="verse-body">qui tibi aliquando inutilis fuit nunc autem et tibi et mihi utilis</span></p>
<p id="philemon-1-12"><span class="verse-num">1:12</span> <span class="verse-body">quem remisi tu autem illum id est mea viscera suscipe</span></p>
<p id="philemon-1-13"><span class="verse-num">1:13</span> <span class="verse-body">quem ego volueram mecum detinere ut pro te mihi ministraret in vinculis evangelii</span></p>
<p id="philemon-1-14"><span class="verse-num">1:14</span> <span class="verse-body">sine consilio autem tuo nihil volui facere uti ne velut ex necessitate bonum tuum esset sed voluntarium</span></p>
<p id="philemon-1-15"><span class="verse-num">1:15</span> <span class="verse-body">forsitan enim ideo discessit ad horam a te ut aeternum illum recipere</span></p>
<p id="philemon-1-16"><span class="verse-num">1:16</span> <span class="verse-body">iam non ut servum sed plus servo carissimum fratrem maxime mihi quanto autem magis tibi et in carne et in Domino</span></p>
<p id="philemon-1-17"><span class="verse-num">1:17</span> <span class="verse-body">si ergo habes me socium suscipe illum sicut me</span></p>
<p id="philemon-1-18"><span class="verse-num">1:18</span> <span class="verse-body">si autem aliquid nocuit tibi aut debet hoc mihi inputa</span></p>
<p id="philemon-1-19"><span class="verse-num">1:19</span> <span class="verse-body">ego Paulus scripsi mea manu ego reddam ut non dicam tibi quod et te ipsum mihi debes</span></p>
<p id="philemon-1-20"><span class="verse-num">1:20</span> <span class="verse-body">ita frater ego te fruar in Domino refice viscera mea in Domino</span></p>
<p id="philemon-1-21"><span class="verse-num">1:21</span> <span class="verse-body">confidens oboedientia tua scripsi tibi sciens quoniam et super id quod dico facies</span></p>
<p id="philemon-1-22"><span class="verse-num">1:22</span> <span class="verse-body">simul autem et para mihi hospitium nam spero per orationes vestras donari me vobis</span></p>
<p id="philemon-1-23"><span class="verse-num">1:23</span> <span class="verse-body">salutat te Epaphras concaptivus meus in Christo Iesu</span></p>
<p id="philemon-1-24"><span class="verse-num">1:24</span> <span class="verse-body">Marcus Aristarchus Demas Lucas adiutores mei</span></p>
