<h1>2 Maccabees</h1>
<p class="chapters"><a href="#2-maccabees-ch-1">1</a> <a href="#2-maccabees-ch-2">2</a> <a href="#2-maccabees-ch-3">3</a> <a href="#2-maccabees-ch-4">4</a> <a href="#2-maccabees-ch-5">5</a> <a href="#2-maccabees-ch-6">6</a> <a href="#2-maccabees-ch-7">7</a> <a href="#2-maccabees-ch-8">8</a> <a href="#2-maccabees-ch-9">9</a> <a href="#2-maccabees-ch-10">10</a> <a href="#2-maccabees-ch-11">11</a> <a href="#2-maccabees-ch-12">12</a> <a href="#2-maccabees-ch-13">13</a> <a href="#2-maccabees-ch-14">14</a> <a href="#2-maccabees-ch-15">15</a></p>
<h2 id="2-maccabees-ch-1">Chapter 1</h2>
<p class="verses"><a href="#2-maccabees-1-1">1</a> <a href="#2-maccabees-1-2">2</a> <a href="#2-maccabees-1-3">3</a> <a href="#2-maccabees-1-4">4</a> <a href="#2-maccabees-1-5">5</a> <a href="#2-maccabees-1-6">6</a> <a href="#2-maccabees-1-7">7</a> <a href="#2-maccabees-1-8">8</a> <a href="#2-maccabees-1-9">9</a> <a href="#2-maccabees-1-10">10</a> <a href="#2-maccabees-1-11">11</a> <a href="#2-maccabees-1-12">12</a> <a href="#2-maccabees-1-13">13</a> <a href="#2-maccabees-1-14">14</a> <a href="#2-maccabees-1-15">15</a> <a href="#2-maccabees-1-16">16</a> <a href="#2-maccabees-1-17">17</a> <a href="#2-maccabees-1-18">18</a> <a href="#2-maccabees-1-19">19</a> <a href="#2-maccabees-1-20">20</a> <a href="#2-maccabees-1-21">21</a> <a href="#2-maccabees-1-22">22</a> <a href="#2-maccabees-1-23">23</a> <a href="#2-maccabees-1-24">24</a> <a href="#2-maccabees-1-25">25</a> <a href="#2-maccabees-1-26">26</a> <a href="#2-maccabees-1-27">27</a> <a href="#2-maccabees-1-28">28</a> <a href="#2-maccabees-1-29">29</a> <a href="#2-maccabees-1-30">30</a> <a href="#2-maccabees-1-31">31</a> <a href="#2-maccabees-1-32">32</a> <a href="#2-maccabees-1-33">33</a> <a href="#2-maccabees-1-34">34</a> <a href="#2-maccabees-1-35">35</a> <a href="#2-maccabees-1-36">36</a></p>
<p id="2-maccabees-1-1"><span class="verse-num">1:1</span> <span class="verse-body">fratribus qui sunt per Aegyptum Iudaeis salutem dicunt fratres qui sunt in Hierosolymis Iudaei et qui in regione Iudaeae et pacem bonam</span></p>
<p id="2-maccabees-1-2"><span class="verse-num">1:2</span> <span class="verse-body">benefaciat vobis Deus et meminerit testamenti sui quod est ad Abraham et Isaac et Iacob servorum suorum fidelium</span></p>
<p id="2-maccabees-1-3"><span class="verse-num">1:3</span> <span class="verse-body">et det vobis cor omnibus ut colatis eum et faciatis eius voluntatem corde magno et animo volente</span></p>
<p id="2-maccabees-1-4"><span class="verse-num">1:4</span> <span class="verse-body">adaperiat cor vestrum in lege sua et in praeceptis eius et faciat pacem</span></p>
<p id="2-maccabees-1-5"><span class="verse-num">1:5</span> <span class="verse-body">exaudiat orationes vestras et reconcilietur vobis nec vos deserat in tempore malo</span></p>
<p id="2-maccabees-1-6"><span class="verse-num">1:6</span> <span class="verse-body">et nunc hic sumus orantes pro vobis</span></p>
<p id="2-maccabees-1-7"><span class="verse-num">1:7</span> <span class="verse-body">regnante Demetrio anno centesimo sexagesimo nono nos Iudaei scripsimus vobis in tribulatione et impetu qui supervenit nobis in istis annis ex quo recessit Iason a sancta terra et a regno</span></p>
<p id="2-maccabees-1-8"><span class="verse-num">1:8</span> <span class="verse-body">portam succenderunt et effuderunt sanguinem innocentem et oravimus ad Dominum et exauditi sumus et obtulimus sacrificium et similaginem et accendimus lucernas et proposuimus panes</span></p>
<p id="2-maccabees-1-9"><span class="verse-num">1:9</span> <span class="verse-body">et nunc frequentate dies scenophegiae mensis casleu</span></p>
<p id="2-maccabees-1-10"><span class="verse-num">1:10</span> <span class="verse-body">anno centesimo octogesimo octavo populus qui est Hierosolymis et in Iudaea senatusque et Iudas Aristobolo magistro Ptolomei regis qui est de genere christorum sacerdotum et his qui in Aegypto sunt Iudaeis salutem et sanitatem</span></p>
<p id="2-maccabees-1-11"><span class="verse-num">1:11</span> <span class="verse-body">de magnis periculis a Deo liberati magnifice gratias ipsi utpote qui adversus talem regem dimicavimus</span></p>
<p id="2-maccabees-1-12"><span class="verse-num">1:12</span> <span class="verse-body">ipse enim ebullire fecit de Perside eos qui pugnaverunt contra nos</span></p>
<p id="2-maccabees-1-13"><span class="verse-num">1:13</span> <span class="verse-body">nam cum in Perside esset dux ipse et cum ipso inmensus exercitus cecidit in templo Naneae consilio deceptus sacerdotis Naneae</span></p>
<p id="2-maccabees-1-14"><span class="verse-num">1:14</span> <span class="verse-body">ut enim cum ea habitaturus venit ad locum Antiochus et amici eius et ut acciperet pecunias multas dotis nomine</span></p>
<p id="2-maccabees-1-15"><span class="verse-num">1:15</span> <span class="verse-body">cumque proposuissent eas sacerdotes Naneae et ipse cum paucis ingressus esset intra ambitum fani clauserunt templum</span></p>
<p id="2-maccabees-1-16"><span class="verse-num">1:16</span> <span class="verse-body">cum intrasset Antiochus apertoque occulto aditu templi mittentes lapides percusserunt ducem et qui cum eo erant et diviserunt membratim et capitibus amputatis foras proiecerunt</span></p>
<p id="2-maccabees-1-17"><span class="verse-num">1:17</span> <span class="verse-body">per omnia benedictus Deus qui tradidit impios</span></p>
<p id="2-maccabees-1-18"><span class="verse-num">1:18</span> <span class="verse-body">facturi igitur quinta et vicesima mensis casleu purificationem templi necessarium duximus significare vobis ut vos quoque agatis diem scenophegiae et diem ignis qui datus est quando Neemias aedificato templo et altari obtulit sacrificia</span></p>
<p id="2-maccabees-1-19"><span class="verse-num">1:19</span> <span class="verse-body">nam cum in Persidem ducerentur patres nostri sacerdotes qui tunc Dei cultores erant acceptum ignem de altario occulte absconderunt in valle ubi erat puteus altus siccus et in eo contutati sunt eum ita ut omnibus ignotus esset locus</span></p>
<p id="2-maccabees-1-20"><span class="verse-num">1:20</span> <span class="verse-body">cum praeterissent autem multi anni et placuit Deo ut mitteretur Neemias a rege Persidis nepotes sacerdotum illorum qui absconderant misit ad requirendum ignem et sicut narraverunt nobis non invenerunt ignem sed aquam crassam</span></p>
<p id="2-maccabees-1-21"><span class="verse-num">1:21</span> <span class="verse-body">et iussit eos haurire et adferre sibi et sacrificia quae inposita erant iussit sacerdos Neemias aspargi aqua ipsa et ligna et quae erant superposita</span></p>
<p id="2-maccabees-1-22"><span class="verse-num">1:22</span> <span class="verse-body">utque hoc factum est et tempus adfuit quo sol refulsit qui prius erat in nubilo accensus est ignis magnus ita ut omnes mirarentur</span></p>
<p id="2-maccabees-1-23"><span class="verse-num">1:23</span> <span class="verse-body">orationem autem faciebant omnes sacerdotes dum consummaretur sacrificium Ionatha inchoante ceteris autem respondentibus</span></p>
<p id="2-maccabees-1-24"><span class="verse-num">1:24</span> <span class="verse-body">et Neemiae erat oratio hunc habens modum Domine Deus omnium creator terribilis et fortis iustus et misericors qui solus es rex bonus</span></p>
<p id="2-maccabees-1-25"><span class="verse-num">1:25</span> <span class="verse-body">solus praestans solus iustus et omnipotens et aeternus qui liberas Israhel de omni malo qui fecisti patres electos et sanctificasti eos</span></p>
<p id="2-maccabees-1-26"><span class="verse-num">1:26</span> <span class="verse-body">accipe sacrificium pro universo populo tuo Israhel et custodi partem tuam et sanctifica</span></p>
<p id="2-maccabees-1-27"><span class="verse-num">1:27</span> <span class="verse-body">congrega dispersionem nostram libera eos qui serviunt gentibus contemptos et abominatos respice ut sciant gentes quod tu es Deus noster</span></p>
<p id="2-maccabees-1-28"><span class="verse-num">1:28</span> <span class="verse-body">adflige opprimentes et contumeliam facientes in superbia</span></p>
<p id="2-maccabees-1-29"><span class="verse-num">1:29</span> <span class="verse-body">constitue populum tuum in loco sancto tuo sicut dixit Moses</span></p>
<p id="2-maccabees-1-30"><span class="verse-num">1:30</span> <span class="verse-body">sacerdotes autem psallebant hymnos usquequo consumptum esset sacrificium</span></p>
<p id="2-maccabees-1-31"><span class="verse-num">1:31</span> <span class="verse-body">cum autem consummatum fuisset sacrificium ex residua aqua Neemias iussit lapides maiores perfundi</span></p>
<p id="2-maccabees-1-32"><span class="verse-num">1:32</span> <span class="verse-body">quod ut factum est flamma ex eis accensa est sed ex lumine quod refulsit ab altari consumpta est</span></p>
<p id="2-maccabees-1-33"><span class="verse-num">1:33</span> <span class="verse-body">ut vero manifestata essent haec renuntiatum est regi Persarum quod in loco in quo ignem absconderant hii qui translati erant sacerdotes aqua apparuit de qua Neemias et qui cum eo erant purificaverunt sacrificia</span></p>
<p id="2-maccabees-1-34"><span class="verse-num">1:34</span> <span class="verse-body">considerans autem rex et rem diligenter examinans fecit ei templum</span></p>
<p id="2-maccabees-1-35"><span class="verse-num">1:35</span> <span class="verse-body">et si quibus donaverat rex multa bona accipiebat ex hoc et tribuebat</span></p>
<p id="2-maccabees-1-36"><span class="verse-num">1:36</span> <span class="verse-body">appellavit autem Neemias hoc Nepthar quod interpretatur purificatio vocatur autem apud plures Nephi __________________________________________________________________</span></p>
<h2 id="2-maccabees-ch-2">Chapter 2</h2>
<p class="verses"><a href="#2-maccabees-2-1">1</a> <a href="#2-maccabees-2-2">2</a> <a href="#2-maccabees-2-3">3</a> <a href="#2-maccabees-2-4">4</a> <a href="#2-maccabees-2-5">5</a> <a href="#2-maccabees-2-6">6</a> <a href="#2-maccabees-2-7">7</a> <a href="#2-maccabees-2-8">8</a> <a href="#2-maccabees-2-9">9</a> <a href="#2-maccabees-2-10">10</a> <a href="#2-maccabees-2-11">11</a> <a href="#2-maccabees-2-12">12</a> <a href="#2-maccabees-2-13">13</a> <a href="#2-maccabees-2-14">14</a> <a href="#2-maccabees-2-15">15</a> <a href="#2-maccabees-2-16">16</a> <a href="#2-maccabees-2-17">17</a> <a href="#2-maccabees-2-18">18</a> <a href="#2-maccabees-2-19">19</a> <a href="#2-maccabees-2-20">20</a> <a href="#2-maccabees-2-21">21</a> <a href="#2-maccabees-2-22">22</a> <a href="#2-maccabees-2-23">23</a> <a href="#2-maccabees-2-24">24</a> <a href="#2-maccabees-2-25">25</a> <a href="#2-maccabees-2-26">26</a> <a href="#2-maccabees-2-27">27</a> <a href="#2-maccabees-2-28">28</a> <a href="#2-maccabees-2-29">29</a> <a href="#2-maccabees-2-30">30</a> <a href="#2-maccabees-2-31">31</a> <a href="#2-maccabees-2-32">32</a> <a href="#2-maccabees-2-33">33</a></p>
<p id="2-maccabees-2-1"><span class="verse-num">2:1</span> <span class="verse-body">invenitur autem in descriptionibus Hieremiae prophetae quod iussit accipere ignem eos qui transmigrabantur ut significatum est et ut mandavit transmigratis</span></p>
<p id="2-maccabees-2-2"><span class="verse-num">2:2</span> <span class="verse-body">et dedit illis legem ne obliviscerentur praecepta Domini et ut non exerrarent mentibus videntes simulacra aurea et argentea et ornamenta eorum</span></p>
<p id="2-maccabees-2-3"><span class="verse-num">2:3</span> <span class="verse-body">et alia huiuscemodi dicens hortabatur ne legem amoverent a corde suo</span></p>
<p id="2-maccabees-2-4"><span class="verse-num">2:4</span> <span class="verse-body">erat autem in ipsa scriptura quomodo tabernaculum et arcam iussit propheta divino responso ad se facto comitari secum usquequo exiit in montem in quo Moses ascendit et vidit Dei hereditatem</span></p>
<p id="2-maccabees-2-5"><span class="verse-num">2:5</span> <span class="verse-body">et veniens ibi Hieremias invenit locum speluncae et tabernaculum et arcam et altare incensi intulit illuc et ostium obstruxit</span></p>
<p id="2-maccabees-2-6"><span class="verse-num">2:6</span> <span class="verse-body">et accesserunt quidam simul qui sequebantur ut notarent sibi locum et non potuerunt invenire</span></p>
<p id="2-maccabees-2-7"><span class="verse-num">2:7</span> <span class="verse-body">ut autem cognovit Hieremias culpans illos dixit quod ignotus erit locus donec congreget Deus congregationem populi et propitius fiat</span></p>
<p id="2-maccabees-2-8"><span class="verse-num">2:8</span> <span class="verse-body">et tunc Dominus ostendet haec et apparebit maiestas Domini et nubes erit sicut et Mosi manifestabatur et sicut cum Salomon petiit ut locus sanctificaretur magno Deo manifestabat haec</span></p>
<p id="2-maccabees-2-9"><span class="verse-num">2:9</span> <span class="verse-body">et ut sapientiam habens obtulit sacrificium dedicationis et consummationis templi</span></p>
<p id="2-maccabees-2-10"><span class="verse-num">2:10</span> <span class="verse-body">sicut et Moses orabat ad Dominum et descendit ignis de caelo et consumpsit holocaustum</span></p>
<p id="2-maccabees-2-11"><span class="verse-num">2:11</span> <span class="verse-body">et dixit Moses eo quod non sit mundatum quod erat pro peccato et consumptum est</span></p>
<p id="2-maccabees-2-12"><span class="verse-num">2:12</span> <span class="verse-body">similiter et Salomon octo diebus celebravit dedicationem</span></p>
<p id="2-maccabees-2-13"><span class="verse-num">2:13</span> <span class="verse-body">inferebantur autem in descriptionibus et commentariis Neemiae haec eadem et ut construens bibliothecam congregavit de regibus libros et prophetarum et David et epistulas regum et de donariis</span></p>
<p id="2-maccabees-2-14"><span class="verse-num">2:14</span> <span class="verse-body">similiter autem et Iudas ea quae didicerat per bellum quod nobis acciderat congregavit omnia et sunt apud nos</span></p>
<p id="2-maccabees-2-15"><span class="verse-num">2:15</span> <span class="verse-body">si ergo desiderastis haec mittite qui perferant vobis</span></p>
<p id="2-maccabees-2-16"><span class="verse-num">2:16</span> <span class="verse-body">acturi itaque purificationem scripsimus vobis bene igitur facietis si egeritis hos dies</span></p>
<p id="2-maccabees-2-17"><span class="verse-num">2:17</span> <span class="verse-body">Deus autem qui liberavit populum suum et reddidit hereditatem omnibus et regnum et sacerdotium et sanctificationem</span></p>
<p id="2-maccabees-2-18"><span class="verse-num">2:18</span> <span class="verse-body">sicut promisit in lege speramus quod cito nostri miserebitur et congregabit de sub caelo in locum sanctum</span></p>
<p id="2-maccabees-2-19"><span class="verse-num">2:19</span> <span class="verse-body">eripuit enim nos de magnis periculis et locum purgavit</span></p>
<p id="2-maccabees-2-20"><span class="verse-num">2:20</span> <span class="verse-body">de Iuda vero Macchabeo et fratribus eius et de templi magni purificatione et de arae dedicatione</span></p>
<p id="2-maccabees-2-21"><span class="verse-num">2:21</span> <span class="verse-body">sed et de proeliis quae pertinent ad Antiochum Nobilem et filium eius Eupatorem</span></p>
<p id="2-maccabees-2-22"><span class="verse-num">2:22</span> <span class="verse-body">et de inluminationibus quae de caelo factae sunt ad eos qui pro Iudaeis fortiter fecerunt ita ut universam regionem cum pauci essent vindicarent et barbaram multitudinem fugarent</span></p>
<p id="2-maccabees-2-23"><span class="verse-num">2:23</span> <span class="verse-body">et famosissimum in toto orbe templum recuperarent et civitatem liberarent ut leges quae abolendae erant restituerentur Domino cum omni tranquillitate propitio facto illis</span></p>
<p id="2-maccabees-2-24"><span class="verse-num">2:24</span> <span class="verse-body">itemque ab Iasone Cyreneo quinque libris conprehensa temptavimus nos uno volumine breviare</span></p>
<p id="2-maccabees-2-25"><span class="verse-num">2:25</span> <span class="verse-body">considerantes enim multitudinem librorum et difficultatem volentibus adgredi narrationes historiarum propter multitudinem rerum</span></p>
<p id="2-maccabees-2-26"><span class="verse-num">2:26</span> <span class="verse-body">curavimus volentibus quidem legere ut esset animi oblectatio studiosis vero ut facile possint memoriae commendare omnibus autem legentibus utilitas conferatur</span></p>
<p id="2-maccabees-2-27"><span class="verse-num">2:27</span> <span class="verse-body">et nobis quidem ipsis qui opus hoc breviandi causa suscepimus non facilem laborem immo vero negotium plenum vigiliarum et sudoris adsumpsimus</span></p>
<p id="2-maccabees-2-28"><span class="verse-num">2:28</span> <span class="verse-body">sicut hii qui praeparant convivium et quaerunt aliorum voluntati parere propter multorum gratiam libenter laborem sustinemus</span></p>
<p id="2-maccabees-2-29"><span class="verse-num">2:29</span> <span class="verse-body">veritatem quidem de singulis auctori concedentes ipsi autem secundum datam formam brevitati studentes</span></p>
<p id="2-maccabees-2-30"><span class="verse-num">2:30</span> <span class="verse-body">sicut enim novae domus architecto de universa structura curandum est ei vero qui pingere conatur quae apta sunt ad ornatum exquirenda sunt ita aestimandum est et in nobis</span></p>
<p id="2-maccabees-2-31"><span class="verse-num">2:31</span> <span class="verse-body">etenim intellectum colligere et ordinare sermonem et curiosius partes singulas quasque disquaerere historiae congruit auctori</span></p>
<p id="2-maccabees-2-32"><span class="verse-num">2:32</span> <span class="verse-body">brevitatem vero dictionis sectari et exsecutiones rerum vitare brevitati concedendum est</span></p>
<p id="2-maccabees-2-33"><span class="verse-num">2:33</span> <span class="verse-body">hinc igitur narrationem incipiemus de praefatione tantum dixisse sufficiat stultum etenim est ante historiam effluere in ipsa autem historia succingi __________________________________________________________________</span></p>
<h2 id="2-maccabees-ch-3">Chapter 3</h2>
<p class="verses"><a href="#2-maccabees-3-1">1</a> <a href="#2-maccabees-3-2">2</a> <a href="#2-maccabees-3-3">3</a> <a href="#2-maccabees-3-4">4</a> <a href="#2-maccabees-3-5">5</a> <a href="#2-maccabees-3-6">6</a> <a href="#2-maccabees-3-7">7</a> <a href="#2-maccabees-3-8">8</a> <a href="#2-maccabees-3-9">9</a> <a href="#2-maccabees-3-10">10</a> <a href="#2-maccabees-3-11">11</a> <a href="#2-maccabees-3-12">12</a> <a href="#2-maccabees-3-13">13</a> <a href="#2-maccabees-3-14">14</a> <a href="#2-maccabees-3-15">15</a> <a href="#2-maccabees-3-16">16</a> <a href="#2-maccabees-3-17">17</a> <a href="#2-maccabees-3-18">18</a> <a href="#2-maccabees-3-19">19</a> <a href="#2-maccabees-3-20">20</a> <a href="#2-maccabees-3-21">21</a> <a href="#2-maccabees-3-22">22</a> <a href="#2-maccabees-3-23">23</a> <a href="#2-maccabees-3-24">24</a> <a href="#2-maccabees-3-25">25</a> <a href="#2-maccabees-3-26">26</a> <a href="#2-maccabees-3-27">27</a> <a href="#2-maccabees-3-28">28</a> <a href="#2-maccabees-3-29">29</a> <a href="#2-maccabees-3-30">30</a> <a href="#2-maccabees-3-31">31</a> <a href="#2-maccabees-3-32">32</a> <a href="#2-maccabees-3-33">33</a> <a href="#2-maccabees-3-34">34</a> <a href="#2-maccabees-3-35">35</a> <a href="#2-maccabees-3-36">36</a> <a href="#2-maccabees-3-37">37</a> <a href="#2-maccabees-3-38">38</a> <a href="#2-maccabees-3-39">39</a> <a href="#2-maccabees-3-40">40</a></p>
<p id="2-maccabees-3-1"><span class="verse-num">3:1</span> <span class="verse-body">igitur cum sancta civitas habitaretur in omni pace leges etiam adhuc optime custodirentur propter Oniae pontificis pietatem et animos odio habentes mala</span></p>
<p id="2-maccabees-3-2"><span class="verse-num">3:2</span> <span class="verse-body">fiebat ut ipsi reges et principes locum summo honore dignum ducerent et templum maximis muneribus inlustrarent</span></p>
<p id="2-maccabees-3-3"><span class="verse-num">3:3</span> <span class="verse-body">ita ut Seleucus Asiae rex de reditibus suis praestaret omnes sumptus ad ministerium sacrificiorum pertinentes</span></p>
<p id="2-maccabees-3-4"><span class="verse-num">3:4</span> <span class="verse-body">Simon autem de tribu Beniamin praepositus templi constitutus contendebat obsistente sibi principe sacerdotum iniquum aliquid in civitate moliri</span></p>
<p id="2-maccabees-3-5"><span class="verse-num">3:5</span> <span class="verse-body">sed cum vincere Onian non posset venit ad Apollonium Tharseae filium qui illo tempore erat dux Coelesyriae et Foenicis</span></p>
<p id="2-maccabees-3-6"><span class="verse-num">3:6</span> <span class="verse-body">et nuntiavit ei pecuniis innumerabilibus plenum esse aerarium Hierosolymis et communes copias inmensas esse quae non pertinent ad rationem sacrificiorum esse autem possibile sub potestate regis cadere universa</span></p>
<p id="2-maccabees-3-7"><span class="verse-num">3:7</span> <span class="verse-body">cumque rettulisset Apollonius ad regem de pecuniis quae delatae erant ille accitum Heliodorum qui erat super negotia eius misit cum mandatis ut praedictam pecuniam transportaret</span></p>
<p id="2-maccabees-3-8"><span class="verse-num">3:8</span> <span class="verse-body">statimque Heliodorus iter adgressus specie quidem quasi per Coelesyriam et Foenicen civitates esset peragraturus re autem vera regis propositum perfecturus</span></p>
<p id="2-maccabees-3-9"><span class="verse-num">3:9</span> <span class="verse-body">sed cum venisset Hierosolymam et benigne a summo sacerdote in civitate esset exceptus narravit de dato indicio pecuniarum et cuius rei gratia adesset apparuit interrogabat autem si vere haec ita essent</span></p>
<p id="2-maccabees-3-10"><span class="verse-num">3:10</span> <span class="verse-body">tunc summus sacerdos ostendit deposita esse haec et victualia viduarum ac pupillorum</span></p>
<p id="2-maccabees-3-11"><span class="verse-num">3:11</span> <span class="verse-body">quaedam vero esse Hircani Tobiae viri valde eminentis in his quae detulerat impius Simon universa autem argenti talenta quadringenta esse et auri ducenta</span></p>
<p id="2-maccabees-3-12"><span class="verse-num">3:12</span> <span class="verse-body">decipi vero eos qui credidissent loco et templo quod per universum mundum honoratur pro sui veneratione et sanctitate inpossibile omnino esse</span></p>
<p id="2-maccabees-3-13"><span class="verse-num">3:13</span> <span class="verse-body">at ille pro his quae habebat in mandatis a rege dicebat omni genere regiae deferenda</span></p>
<p id="2-maccabees-3-14"><span class="verse-num">3:14</span> <span class="verse-body">constituta autem die intrabat de his Heliodorus ordinaturus non modica vero per universam civitatem erat trepidatio</span></p>
<p id="2-maccabees-3-15"><span class="verse-num">3:15</span> <span class="verse-body">sacerdotes autem ante altare cum sacerdotalibus stolis iactaverunt se et invocabant de caelo eum qui de depositis legem posuit ut his qui deposuerant ea salva custodiret</span></p>
<p id="2-maccabees-3-16"><span class="verse-num">3:16</span> <span class="verse-body">iam vero qui videret summi sacerdotis vultum mente vulnerabatur facies enim et color inmutatus declarabat internum animi dolorem</span></p>
<p id="2-maccabees-3-17"><span class="verse-num">3:17</span> <span class="verse-body">circumfusa enim erat viro maestitia quaedam et horror corporis per quae manifestus aspicientibus dolor cordis eius efficiebatur</span></p>
<p id="2-maccabees-3-18"><span class="verse-num">3:18</span> <span class="verse-body">alii etiam congregati de domibus confluebant publica supplicatione obsecrantes pro eo quod in contemptum locus esset venturus</span></p>
<p id="2-maccabees-3-19"><span class="verse-num">3:19</span> <span class="verse-body">accinctaeque mulieres ciliciis pectus per plateas confluebant sed et virgines quae conclusae erant procurrebant ad Onian aliae autem ad muros quaedam vero per fenestras aspiciebant</span></p>
<p id="2-maccabees-3-20"><span class="verse-num">3:20</span> <span class="verse-body">universae autem protendentes manus in caelum deprecabantur</span></p>
<p id="2-maccabees-3-21"><span class="verse-num">3:21</span> <span class="verse-body">erat enim misera commixtae multitudinis et magni sacerdotis in agone constituti expectatio</span></p>
<p id="2-maccabees-3-22"><span class="verse-num">3:22</span> <span class="verse-body">et hii quidem invocabant omnipotentem Deum ut credita sibi his qui crediderant cum omni integritate conservarentur</span></p>
<p id="2-maccabees-3-23"><span class="verse-num">3:23</span> <span class="verse-body">Heliodorus autem quod decreverat perficiebat eodem loco ipse cum satellitibus circa aerarium praesens</span></p>
<p id="2-maccabees-3-24"><span class="verse-num">3:24</span> <span class="verse-body">sed spiritus Omnipotentis magnam fecit suae ostensionis evidentiam ita ut omnes qui ausi fuerant parere ei ruentes Dei virtute in dissolutionem et formidinem converterentur</span></p>
<p id="2-maccabees-3-25"><span class="verse-num">3:25</span> <span class="verse-body">apparuit enim illis quidam equus terribilem habens sessorem optimis operimentis adornatus isque cum impetu Heliodoro priores calces elisit qui autem ei sedebat videbatur arma habere aurea</span></p>
<p id="2-maccabees-3-26"><span class="verse-num">3:26</span> <span class="verse-body">alii etiam apparuerunt duo iuvenes virtute decori optimi gloria speciosique amictu qui circumsteterunt eum et ex utraque parte flagellabant sine intermissione multis plagis verberantes</span></p>
<p id="2-maccabees-3-27"><span class="verse-num">3:27</span> <span class="verse-body">subito autem Heliodorus concidit in terram eumque multa caligine circumfusum rapuerunt atque in sella gestatoria positum eiecerunt</span></p>
<p id="2-maccabees-3-28"><span class="verse-num">3:28</span> <span class="verse-body">et is qui cum multis cursoribus et satellitibus praedictum ingressus est aerarium portabatur nullo sibi auxilium ferente manifesta cognita Dei virtute</span></p>
<p id="2-maccabees-3-29"><span class="verse-num">3:29</span> <span class="verse-body">et ille quidem per divinam virtutem iacebat mutus</span></p>
<p id="2-maccabees-3-30"><span class="verse-num">3:30</span> <span class="verse-body">hii autem Dominum benedicebant quia magnificavit locum suum et templum quod paulo ante timore ac tumultu erat plenum apparente omnipotente Domino gaudio et laetitia impletum est</span></p>
<p id="2-maccabees-3-31"><span class="verse-num">3:31</span> <span class="verse-body">tunc vero ex amicis Heliodori quidam rogabant confestim Onian ut invocaret Altissimum et vitam donaret ei qui in supremo spiritu erat constitutus</span></p>
<p id="2-maccabees-3-32"><span class="verse-num">3:32</span> <span class="verse-body">considerans autem summus sacerdos ne forte rex suspicaretur malitiam aliquam ex Iudaeis circa Heliodorum consummatam obtulit pro salute viri hostiam salutarem</span></p>
<p id="2-maccabees-3-33"><span class="verse-num">3:33</span> <span class="verse-body">cumque summus sacerdos exoraret idem iuvenes eisdem vestibus amicti adstantes Heliodoro dixerunt Oniae sacerdoti gratias age nam propter eum tibi Dominus vitam donavit</span></p>
<p id="2-maccabees-3-34"><span class="verse-num">3:34</span> <span class="verse-body">tu autem ab eo flagellatus nuntia omnibus magnalia Dei et potestatem et his dictis non conparuerunt</span></p>
<p id="2-maccabees-3-35"><span class="verse-num">3:35</span> <span class="verse-body">Heliodorus autem hostia Deo oblata et votis magnis promisit ei qui vivere illi concessit et Oniae gratias agens recepto exercitu repedabat ad regem</span></p>
<p id="2-maccabees-3-36"><span class="verse-num">3:36</span> <span class="verse-body">testabatur autem omnibus ea quae sub oculis suis viderat opera magni Dei</span></p>
<p id="2-maccabees-3-37"><span class="verse-num">3:37</span> <span class="verse-body">cum autem rex interrogasset Heliodorum quis est aptus adhuc semel Hierosolymam mitti ait</span></p>
<p id="2-maccabees-3-38"><span class="verse-num">3:38</span> <span class="verse-body">si quem habes hostem aut regni tui insidiatorem mitte illuc et flagellatum eum recipies si tamen evaserit eo quod in loco vere sit Dei quaedam virtus</span></p>
<p id="2-maccabees-3-39"><span class="verse-num">3:39</span> <span class="verse-body">nam ipse qui habet in caelis habitationem visitator et adiutor est loci illius et venientes ad malefaciendum percutit ac perdit</span></p>
<p id="2-maccabees-3-40"><span class="verse-num">3:40</span> <span class="verse-body">igitur de Heliodoro et aerarii custodia ita se res habet __________________________________________________________________</span></p>
<h2 id="2-maccabees-ch-4">Chapter 4</h2>
<p class="verses"><a href="#2-maccabees-4-1">1</a> <a href="#2-maccabees-4-2">2</a> <a href="#2-maccabees-4-3">3</a> <a href="#2-maccabees-4-4">4</a> <a href="#2-maccabees-4-5">5</a> <a href="#2-maccabees-4-6">6</a> <a href="#2-maccabees-4-7">7</a> <a href="#2-maccabees-4-8">8</a> <a href="#2-maccabees-4-9">9</a> <a href="#2-maccabees-4-10">10</a> <a href="#2-maccabees-4-11">11</a> <a href="#2-maccabees-4-12">12</a> <a href="#2-maccabees-4-13">13</a> <a href="#2-maccabees-4-14">14</a> <a href="#2-maccabees-4-15">15</a> <a href="#2-maccabees-4-16">16</a> <a href="#2-maccabees-4-17">17</a> <a href="#2-maccabees-4-18">18</a> <a href="#2-maccabees-4-19">19</a> <a href="#2-maccabees-4-20">20</a> <a href="#2-maccabees-4-21">21</a> <a href="#2-maccabees-4-22">22</a> <a href="#2-maccabees-4-23">23</a> <a href="#2-maccabees-4-24">24</a> <a href="#2-maccabees-4-25">25</a> <a href="#2-maccabees-4-26">26</a> <a href="#2-maccabees-4-27">27</a> <a href="#2-maccabees-4-28">28</a> <a href="#2-maccabees-4-29">29</a> <a href="#2-maccabees-4-30">30</a> <a href="#2-maccabees-4-31">31</a> <a href="#2-maccabees-4-32">32</a> <a href="#2-maccabees-4-33">33</a> <a href="#2-maccabees-4-34">34</a> <a href="#2-maccabees-4-35">35</a> <a href="#2-maccabees-4-36">36</a> <a href="#2-maccabees-4-37">37</a> <a href="#2-maccabees-4-38">38</a> <a href="#2-maccabees-4-39">39</a> <a href="#2-maccabees-4-40">40</a> <a href="#2-maccabees-4-41">41</a> <a href="#2-maccabees-4-42">42</a> <a href="#2-maccabees-4-43">43</a> <a href="#2-maccabees-4-44">44</a> <a href="#2-maccabees-4-45">45</a> <a href="#2-maccabees-4-46">46</a> <a href="#2-maccabees-4-47">47</a> <a href="#2-maccabees-4-48">48</a> <a href="#2-maccabees-4-49">49</a> <a href="#2-maccabees-4-50">50</a></p>
<p id="2-maccabees-4-1"><span class="verse-num">4:1</span> <span class="verse-body">Simon autem praedictus pecuniarum et patriae delator male loquebatur de Onia tamquam ipse Heliodorum instigasset ad haec et ipse fuisset incentor malorum</span></p>
<p id="2-maccabees-4-2"><span class="verse-num">4:2</span> <span class="verse-body">provisoremque civitatis ac defensorem gentis suae et aemulatorem legis Dei audebat insidiatorem regni dicere</span></p>
<p id="2-maccabees-4-3"><span class="verse-num">4:3</span> <span class="verse-body">sed cum inimicitiae in tantum procederent ut etiam per quosdam Simonis necessarios homicidia fierent</span></p>
<p id="2-maccabees-4-4"><span class="verse-num">4:4</span> <span class="verse-body">considerans Onias periculum contentionis et Apollonium insanire utpote ducem Coelesyriae et Foenicis ad augendam malitiam Simonis ad regem se contulit</span></p>
<p id="2-maccabees-4-5"><span class="verse-num">4:5</span> <span class="verse-body">non ut civium accusator sed communem utilitatem apud semet ipsum universae multitudinis considerans</span></p>
<p id="2-maccabees-4-6"><span class="verse-num">4:6</span> <span class="verse-body">videbat enim sine regali providentia inpossibile esse pacem rebus dari nec Simonem posse cessare ab stultitia sua</span></p>
<p id="2-maccabees-4-7"><span class="verse-num">4:7</span> <span class="verse-body">sed post Seleuci vitae excessum cum suscepisset regnum Antiochus qui Nobilis appellabatur ambiebat Iason frater Oniae summum sacerdotium</span></p>
<p id="2-maccabees-4-8"><span class="verse-num">4:8</span> <span class="verse-body">adito rege promittens ei argenti talenta sexaginta et trecenta et ex reditibus aliis talenta octoginta</span></p>
<p id="2-maccabees-4-9"><span class="verse-num">4:9</span> <span class="verse-body">super haec promittebat et alia centum quinquaginta si potestati eius concederetur gymnasium et ephoebian sibi constituere et eos qui in Hierosolymis erant Antiochenos scribere</span></p>
<p id="2-maccabees-4-10"><span class="verse-num">4:10</span> <span class="verse-body">quod cum rex agnovisset et obtinuisset principatum statim ad gentilem ritum contribules suos transferre coepit</span></p>
<p id="2-maccabees-4-11"><span class="verse-num">4:11</span> <span class="verse-body">et amotis his quae humanitatis causa Iudaeis a regibus fuerant constituta per Iohannem patrem Eupolemi qui apud Romanos de amicitia et societate functus est legationem legitimam civium iura destituens prava instituta sancibat</span></p>
<p id="2-maccabees-4-12"><span class="verse-num">4:12</span> <span class="verse-body">etenim ausus est sub ipsa arce gymnasium constituere et optimos quosque ephoeborum in lupanaribus ponere</span></p>
<p id="2-maccabees-4-13"><span class="verse-num">4:13</span> <span class="verse-body">erat autem hoc non initium sed incrementum quoddam et profectus gentilis et alienigenae conversationis propter impii et non sacerdotis Iasonis nefarium et inauditum scelus</span></p>
<p id="2-maccabees-4-14"><span class="verse-num">4:14</span> <span class="verse-body">ita ut sacerdotes iam non circa altaris officia dediti essent sed contempto templo et sacrificiis neglectis festinarent participes fieri palestrae et praebitionis eius iniustae et in exercitiis disci</span></p>
<p id="2-maccabees-4-15"><span class="verse-num">4:15</span> <span class="verse-body">et patrios quidem honores nihil habentes graecas glorias optimas arbitrabantur</span></p>
<p id="2-maccabees-4-16"><span class="verse-num">4:16</span> <span class="verse-body">quarum gratia periculosa eos contentio habebat et eorum instituta aemulabantur ac per omnia his consimiles esse cupiebant quos hostes et peremptores habuerant</span></p>
<p id="2-maccabees-4-17"><span class="verse-num">4:17</span> <span class="verse-body">in leges enim divinas impie agere inpune non cedit sed haec sequens tempus declaravit</span></p>
<p id="2-maccabees-4-18"><span class="verse-num">4:18</span> <span class="verse-body">cum autem quinquennalis agon Tyro celebraretur et rex praesens esset</span></p>
<p id="2-maccabees-4-19"><span class="verse-num">4:19</span> <span class="verse-body">misit Iason facinorosus ab Hierosolymis viros peccatores portantes argenti didragmas trecentas in sacrificiis Herculis quas postulaverunt hii qui adportaverant ne in sacrificiis erogarentur quia non oporteret sed in alios sumptus eas deputari</span></p>
<p id="2-maccabees-4-20"><span class="verse-num">4:20</span> <span class="verse-body">sed haec oblata sunt quidem ab eo qui miserat in sacrificium Herculis propter praesentes autem datae sunt in fabricam navium triremis</span></p>
<p id="2-maccabees-4-21"><span class="verse-num">4:21</span> <span class="verse-body">misso autem in Aegypto Apollonio Mnesthei filio propter primatus Filometoris regis cum cognovisset Antiochus alienum se a negotiis regni effectum propriis utilitatibus consulens profectus inde venit Ioppen et inde Hierosolymam</span></p>
<p id="2-maccabees-4-22"><span class="verse-num">4:22</span> <span class="verse-body">et magnifice ab Iasone et civitate susceptus cum facularum luminibus et laudibus ingressus est et inde Foenicen exercitum convertit</span></p>
<p id="2-maccabees-4-23"><span class="verse-num">4:23</span> <span class="verse-body">et post triennii tempus misit Iason Menelaum supradicti Simonis fratrem portantem pecunias regi et de negotiis necessariis responsa perlaturum</span></p>
<p id="2-maccabees-4-24"><span class="verse-num">4:24</span> <span class="verse-body">at ille commendatus regi cum magnificasset faciem potestatis eius in semet ipsum retorsit summum sacerdotium superponens Iasonem talenta argenti trecenta</span></p>
<p id="2-maccabees-4-25"><span class="verse-num">4:25</span> <span class="verse-body">acceptisque a rege mandatis venit nihil quidem dignum habens sacerdotio animos vero crudelis tyranni et ferae beluae iram gerens</span></p>
<p id="2-maccabees-4-26"><span class="verse-num">4:26</span> <span class="verse-body">et Iason quidem qui proprium fratrem captivaverat ipse deceptus profugus in ammaniten expulsus est regionem</span></p>
<p id="2-maccabees-4-27"><span class="verse-num">4:27</span> <span class="verse-body">Menelaus autem principatum quidem obtinuit de pecuniis vero regi promissis nihil agebat cum exactionem faceret Sostratus qui arce erat praepositus</span></p>
<p id="2-maccabees-4-28"><span class="verse-num">4:28</span> <span class="verse-body">nam ad hunc exactio vectigalium pertinebat quam ob causam utrique ad regem vocati</span></p>
<p id="2-maccabees-4-29"><span class="verse-num">4:29</span> <span class="verse-body">Menelaus motus est sacerdotio succedente Lysimacho fratre suo Sostratus autem praelatus est Cypris</span></p>
<p id="2-maccabees-4-30"><span class="verse-num">4:30</span> <span class="verse-body">et cum haec agerentur contigit Tarsenses et Mallotas seditionem movere eo quod Antiochidi concubinae regis dono essent dati</span></p>
<p id="2-maccabees-4-31"><span class="verse-num">4:31</span> <span class="verse-body">festinanter itaque rex venit sedare illos relicto suffecto uno ex comitibus suis Andronico</span></p>
<p id="2-maccabees-4-32"><span class="verse-num">4:32</span> <span class="verse-body">ratus autem Menelaus accepisse se tempus oportunum aurea quaedam vasa templo furatus donavit Andronico et alia vendiderat Tyro et per vicinas civitates</span></p>
<p id="2-maccabees-4-33"><span class="verse-num">4:33</span> <span class="verse-body">quod cum certissime cognovisset Onias arguebat eum ipse in loco tuto se continens Antiochiae secus Dafnen</span></p>
<p id="2-maccabees-4-34"><span class="verse-num">4:34</span> <span class="verse-body">unde Menelaus accedens ad Andronicum rogabat ut Onian interficeret qui cum venisset ad Onian et datis dextris cum iureiurando quamvis esset ei suspectus suasisset asylo procedere statim eum peremit non veritus iustitiam</span></p>
<p id="2-maccabees-4-35"><span class="verse-num">4:35</span> <span class="verse-body">ob quam causam non solum Iudaei sed et aliae quoque nationes indignabantur et moleste ferebant de nece tanti viri iniusta</span></p>
<p id="2-maccabees-4-36"><span class="verse-num">4:36</span> <span class="verse-body">sed regressum regem de Ciliciae locis adierunt Iudaei apud Antiochiam simul et Graeci conquerentes de iniqua nece Oniae</span></p>
<p id="2-maccabees-4-37"><span class="verse-num">4:37</span> <span class="verse-body">contristatus itaque ad animam Antiochus et flexus ad misericordiam lacrimas fudit recordatus defuncti sobrietatem et modestiam</span></p>
<p id="2-maccabees-4-38"><span class="verse-num">4:38</span> <span class="verse-body">accensusque animis Andronicum purpura exutum circumduci per totam civitatem iubet et eodem loco quo in Onian impietatem commiserat sacrilegum vita privari Domino illi dignam poenam tribuente</span></p>
<p id="2-maccabees-4-39"><span class="verse-num">4:39</span> <span class="verse-body">multis autem sacrilegiis in templo a Lysimacho commissis Menelai consilio et divulgata fama congregata est multitudo adversus Lysimachum multo iam auro exportato</span></p>
<p id="2-maccabees-4-40"><span class="verse-num">4:40</span> <span class="verse-body">turbis autem insurgentibus et animis ira repletis Lysimachus armatis fere tribus milibus iniquis manibus uti coepit duce quodam Tyranno aetate pariter et dementia provecto</span></p>
<p id="2-maccabees-4-41"><span class="verse-num">4:41</span> <span class="verse-body">sed ut intellexerunt conatum Lysimachi alii lapides alii fustes validos arripere quidam vero cinerem in Lysimachum iacere</span></p>
<p id="2-maccabees-4-42"><span class="verse-num">4:42</span> <span class="verse-body">et multi quidem vulnerati quidam autem et prostrati omnes vero in fugam versi sunt ipsum etiam sacrilegum secus aerarium interfecerunt</span></p>
<p id="2-maccabees-4-43"><span class="verse-num">4:43</span> <span class="verse-body">de his ergo coepit iudicium adversus Menelaum agitari</span></p>
<p id="2-maccabees-4-44"><span class="verse-num">4:44</span> <span class="verse-body">et cum venisset rex Tyrum ad ipsum negotium detulerunt missi viri tres a senioribus</span></p>
<p id="2-maccabees-4-45"><span class="verse-num">4:45</span> <span class="verse-body">et cum superaretur Menelaus promisit Ptolomeo multas pecunias ad suadendum regi</span></p>
<p id="2-maccabees-4-46"><span class="verse-num">4:46</span> <span class="verse-body">itaque Ptolomeus in quodam atrio positum quasi refrigerandi gratia regem adiit et a sententia deduxit</span></p>
<p id="2-maccabees-4-47"><span class="verse-num">4:47</span> <span class="verse-body">et Menelaum quidem universae malitiae reum criminibus absolvit miseros autem qui etiam si apud Scytas causam dixissent innocentes iudicarentur morte damnavit</span></p>
<p id="2-maccabees-4-48"><span class="verse-num">4:48</span> <span class="verse-body">cito ergo iniustam poenam dederunt qui pro civitate et populo et sacris vasis causam prosecuti sunt</span></p>
<p id="2-maccabees-4-49"><span class="verse-num">4:49</span> <span class="verse-body">quam ob rem Tyri quoque indignati erga sepulturam eorum liberalissimi extiterunt</span></p>
<p id="2-maccabees-4-50"><span class="verse-num">4:50</span> <span class="verse-body">Menelaus autem propter eorum qui in potentia erant avaritiam permanebat in potestate crescens in malitia et ad insidias civium __________________________________________________________________</span></p>
<h2 id="2-maccabees-ch-5">Chapter 5</h2>
<p class="verses"><a href="#2-maccabees-5-1">1</a> <a href="#2-maccabees-5-2">2</a> <a href="#2-maccabees-5-3">3</a> <a href="#2-maccabees-5-4">4</a> <a href="#2-maccabees-5-5">5</a> <a href="#2-maccabees-5-6">6</a> <a href="#2-maccabees-5-7">7</a> <a href="#2-maccabees-5-8">8</a> <a href="#2-maccabees-5-9">9</a> <a href="#2-maccabees-5-10">10</a> <a href="#2-maccabees-5-11">11</a> <a href="#2-maccabees-5-12">12</a> <a href="#2-maccabees-5-13">13</a> <a href="#2-maccabees-5-14">14</a> <a href="#2-maccabees-5-15">15</a> <a href="#2-maccabees-5-16">16</a> <a href="#2-maccabees-5-17">17</a> <a href="#2-maccabees-5-18">18</a> <a href="#2-maccabees-5-19">19</a> <a href="#2-maccabees-5-20">20</a> <a href="#2-maccabees-5-21">21</a> <a href="#2-maccabees-5-22">22</a> <a href="#2-maccabees-5-23">23</a> <a href="#2-maccabees-5-24">24</a> <a href="#2-maccabees-5-25">25</a> <a href="#2-maccabees-5-26">26</a> <a href="#2-maccabees-5-27">27</a></p>
<p id="2-maccabees-5-1"><span class="verse-num">5:1</span> <span class="verse-body">eodem tempore Antiochus secundam profectionem paravit in Aegyptum</span></p>
<p id="2-maccabees-5-2"><span class="verse-num">5:2</span> <span class="verse-body">contigit autem per universam Hierosolymorum civitatem videri diebus quadraginta per aera equites discurrentes auratas stolas habentes et hastis quasi cohortes armatas</span></p>
<p id="2-maccabees-5-3"><span class="verse-num">5:3</span> <span class="verse-body">et cursus equorum per ordines digestos et congressiones fieri comminus et scutorum motus et galeatorum multitudinem gladiis destrictis et telorum iactus et aureorum armorum splendorem omnisque generis loricarum</span></p>
<p id="2-maccabees-5-4"><span class="verse-num">5:4</span> <span class="verse-body">quapropter omnes rogabant in bonum monstra converti</span></p>
<p id="2-maccabees-5-5"><span class="verse-num">5:5</span> <span class="verse-body">sed cum falsus rumor exisset tamquam vita excessisset Antiochus adsumptis Iason non minus mille viris repente adgressus est civitatem et civibus ad murum convolantibus ad ultimum adprehensa civitate Menelaus fugit in arcem</span></p>
<p id="2-maccabees-5-6"><span class="verse-num">5:6</span> <span class="verse-body">Iason vero non parcebat in caede civibus suis nec cogitabat prosperitatem adversus cognatos malum esse maximum arbitrans hostium et non civium se tropea capturum</span></p>
<p id="2-maccabees-5-7"><span class="verse-num">5:7</span> <span class="verse-body">et principatum quidem non obtinuit finem vero insidiarum suarum confusione cepit et profugus iterum abiit in Ammaniten</span></p>
<p id="2-maccabees-5-8"><span class="verse-num">5:8</span> <span class="verse-body">ad ultimum in exitum sui conclusus ab Areta Arabum tyrannum fugiens de civitate in civitatem omnibus odiosus ut refuga legum et execrabilis ut patriae et civium hostis in Aegyptum extrusus est</span></p>
<p id="2-maccabees-5-9"><span class="verse-num">5:9</span> <span class="verse-body">et qui multos de patria expulerat peregre periit Lacedemonas profectus quasi pro cognatione ibi refugium habiturus</span></p>
<p id="2-maccabees-5-10"><span class="verse-num">5:10</span> <span class="verse-body">et qui insepultos abiecerat multos ipse et inlamentatus et insepultus abicitur sepultura neque peregrina usus neque patrio sepulchro participans</span></p>
<p id="2-maccabees-5-11"><span class="verse-num">5:11</span> <span class="verse-body">his ita gestis suspicatus est rex societatem deserturos Iudaeos et ob hoc profectus ex Aegypto efferatis animis civitatem quidem armis cepit</span></p>
<p id="2-maccabees-5-12"><span class="verse-num">5:12</span> <span class="verse-body">iussit autem militibus interficere nec parcere occursantibus et per domos ascendentes trucidare</span></p>
<p id="2-maccabees-5-13"><span class="verse-num">5:13</span> <span class="verse-body">fiebant ergo caedes iuvenum ac seniorum mulierum et natorum exterminia virginumque et parvulorum neces</span></p>
<p id="2-maccabees-5-14"><span class="verse-num">5:14</span> <span class="verse-body">erant autem toto triduo octoginta milia interfecti quadraginta milia vincti</span></p>
<p id="2-maccabees-5-15"><span class="verse-num">5:15</span> <span class="verse-body">sed nec ista sufficiunt ausus est intrare templum universa terra sanctius Menelao ductore qui legum et patriae fuit proditor</span></p>
<p id="2-maccabees-5-16"><span class="verse-num">5:16</span> <span class="verse-body">et scelestis manibus sumens sancta vasa quae ab aliis regibus et civitatibus erant posita ad ornatum loci et gloriam contrectabat indigne et contaminabat</span></p>
<p id="2-maccabees-5-17"><span class="verse-num">5:17</span> <span class="verse-body">ita alienatus mente Antiochus non considerabat quod propter peccata habitantium civitatem modicum Dominus fuerat iratus propter quod et accidit circa locum despectio</span></p>
<p id="2-maccabees-5-18"><span class="verse-num">5:18</span> <span class="verse-body">alioquin nisi contigisset eos multis peccatis esse involutos sicut Heliodorus qui missus est a Seleuco rege ad expoliandum aerarium etiam hic statim adveniens flagellatus et repulsus utique fuisset ab audacia</span></p>
<p id="2-maccabees-5-19"><span class="verse-num">5:19</span> <span class="verse-body">verum non propter locum gentem sed propter gentem locum Dominus elegit</span></p>
<p id="2-maccabees-5-20"><span class="verse-num">5:20</span> <span class="verse-body">ideoque et ipse locus particeps factus est populi malorum postea autem fiet socius et bonorum et qui derelictus in ira Dei omnipotentis iterum in magni Domini reconciliatione cum summa gloria exaltabitur</span></p>
<p id="2-maccabees-5-21"><span class="verse-num">5:21</span> <span class="verse-body">igitur Antiochus mille et octingentis ablatis de templo talentis velociter Antiochiam regressus est existimans se prae superbia terram ad navigandum pelagus vero ad iter agendum deducturum propter mentis elationem</span></p>
<p id="2-maccabees-5-22"><span class="verse-num">5:22</span> <span class="verse-body">reliquit autem et praepositos ad adfligendam gentem Hierosolymis quidem Philippum genere Frigem moribus crudeliorem eo ipso a quo constitutus est</span></p>
<p id="2-maccabees-5-23"><span class="verse-num">5:23</span> <span class="verse-body">in Garizin autem Andronicum et Menelaum qui gravius quam ceteri inminebant civibus</span></p>
<p id="2-maccabees-5-24"><span class="verse-num">5:24</span> <span class="verse-body">cumque adpositus esset contra Iudaeos misit odiosum principem Apollonium cum exercitu viginti et duobus milibus praecipiens ei omnes perfectae aetatis interficere mulieres ac iuvenes vendere</span></p>
<p id="2-maccabees-5-25"><span class="verse-num">5:25</span> <span class="verse-body">qui cum venisset Hierosolymam pacem simulans quievit usque ad sanctum diem sabbati et tunc feriatis Iudaeis arma capere suis praecepit</span></p>
<p id="2-maccabees-5-26"><span class="verse-num">5:26</span> <span class="verse-body">omnesque qui ad spectaculum processerant trucidavit et civitatem cum armatis discurrens ingentem multitudinem peremit</span></p>
<p id="2-maccabees-5-27"><span class="verse-num">5:27</span> <span class="verse-body">Iudas autem Macchabeus qui decimus fuerat secesserat in desertum locum ibique inter feras vitam in montibus cum suis agebat et faeni cibo vescentes demorabantur ne participes essent coinquinationis __________________________________________________________________</span></p>
<h2 id="2-maccabees-ch-6">Chapter 6</h2>
<p class="verses"><a href="#2-maccabees-6-1">1</a> <a href="#2-maccabees-6-2">2</a> <a href="#2-maccabees-6-3">3</a> <a href="#2-maccabees-6-4">4</a> <a href="#2-maccabees-6-5">5</a> <a href="#2-maccabees-6-6">6</a> <a href="#2-maccabees-6-7">7</a> <a href="#2-maccabees-6-8">8</a> <a href="#2-maccabees-6-9">9</a> <a href="#2-maccabees-6-10">10</a> <a href="#2-maccabees-6-11">11</a> <a href="#2-maccabees-6-12">12</a> <a href="#2-maccabees-6-13">13</a> <a href="#2-maccabees-6-14">14</a> <a href="#2-maccabees-6-15">15</a> <a href="#2-maccabees-6-16">16</a> <a href="#2-maccabees-6-17">17</a> <a href="#2-maccabees-6-18">18</a> <a href="#2-maccabees-6-19">19</a> <a href="#2-maccabees-6-20">20</a> <a href="#2-maccabees-6-21">21</a> <a href="#2-maccabees-6-22">22</a> <a href="#2-maccabees-6-23">23</a> <a href="#2-maccabees-6-24">24</a> <a href="#2-maccabees-6-25">25</a> <a href="#2-maccabees-6-26">26</a> <a href="#2-maccabees-6-27">27</a> <a href="#2-maccabees-6-28">28</a> <a href="#2-maccabees-6-29">29</a> <a href="#2-maccabees-6-30">30</a> <a href="#2-maccabees-6-31">31</a></p>
<p id="2-maccabees-6-1"><span class="verse-num">6:1</span> <span class="verse-body">sed non post multum temporis misit rex senem quendam antiochenum qui conpelleret Iudaeos ut se transferrent a patriis et Dei legibus</span></p>
<p id="2-maccabees-6-2"><span class="verse-num">6:2</span> <span class="verse-body">contaminare etiam quod in Hierosolymis erat templum et cognominare Iovis Olympii et in Garizin prout erant hii qui locum inhabitabant Iovis Hospitalis</span></p>
<p id="2-maccabees-6-3"><span class="verse-num">6:3</span> <span class="verse-body">pessima autem universis et gravis malorum erat incursio</span></p>
<p id="2-maccabees-6-4"><span class="verse-num">6:4</span> <span class="verse-body">nam templum luxuria et comesationibus erat plenum et scortantium cum meretricibus sacratisque aedibus mulieres se ultro ingerebant intro ferentes ea quae non licebat</span></p>
<p id="2-maccabees-6-5"><span class="verse-num">6:5</span> <span class="verse-body">altare etiam plenum erat inlicitis quae legibus prohibebantur</span></p>
<p id="2-maccabees-6-6"><span class="verse-num">6:6</span> <span class="verse-body">neque autem sabbata custodiebantur neque dies sollemnes patrii servabantur nec simpliciter se quisquam Iudaeum esse confitebatur</span></p>
<p id="2-maccabees-6-7"><span class="verse-num">6:7</span> <span class="verse-body">ducebantur autem cum amara necessitate in die natalis regis ad sacrificia et cum Liberi sacra celebrarentur cogebantur hedera coronati Libero circumire</span></p>
<p id="2-maccabees-6-8"><span class="verse-num">6:8</span> <span class="verse-body">decretum autem exiit in proximas gentilium civitates suggerentibus Ptolomeis ut pari modo et ipsi adversus Iudaeos agerent ut sacrificarent</span></p>
<p id="2-maccabees-6-9"><span class="verse-num">6:9</span> <span class="verse-body">eos autem qui nollent transire ad instituta gentilium interficerent erat ergo videre miseriam</span></p>
<p id="2-maccabees-6-10"><span class="verse-num">6:10</span> <span class="verse-body">duae enim mulieres delatae sunt natos suos circumcidisse quas infantibus ad ubera suspensis cum publice per civitatem circumduxissent per muros praecipitaverunt</span></p>
<p id="2-maccabees-6-11"><span class="verse-num">6:11</span> <span class="verse-body">alii vero ad proximas coeuntes speluncas et latenter sabbati diem celebrantes cum indicati essent Philippo flammis succensi sunt eo quod verebantur propter religionem et observantiam manu sibimet auxilium ferre</span></p>
<p id="2-maccabees-6-12"><span class="verse-num">6:12</span> <span class="verse-body">obsecro autem eos qui hunc librum lecturi sunt ne abhorrescant propter adversos casus sed reputent ea quae acciderunt non ad interitum sed ad correptionem generis esse nostri</span></p>
<p id="2-maccabees-6-13"><span class="verse-num">6:13</span> <span class="verse-body">etenim multo tempore non sinere peccatoribus ex sententia agere sed statim ultiones adhibere magni beneficii est indicium</span></p>
<p id="2-maccabees-6-14"><span class="verse-num">6:14</span> <span class="verse-body">non enim sicut in aliis nationibus Dominus patienter expectat ut eas cum iudicii dies venerit in plenitudine peccatorum puniat</span></p>
<p id="2-maccabees-6-15"><span class="verse-num">6:15</span> <span class="verse-body">ita et in nobis statuit ut peccatis nostris in finem devolutis ita demum in nos vindicet</span></p>
<p id="2-maccabees-6-16"><span class="verse-num">6:16</span> <span class="verse-body">propter quod numquam quidem a nobis misericordiam suam amovet corripiens vero in adversis populum suum non derelinquit</span></p>
<p id="2-maccabees-6-17"><span class="verse-num">6:17</span> <span class="verse-body">sed haec nobis ad commonitionem legentium dicta sint paucis iam autem veniendum est ad narrationem</span></p>
<p id="2-maccabees-6-18"><span class="verse-num">6:18</span> <span class="verse-body">igitur Eleazarus de primoribus scribarum vir aetate provectus et vultu decorus aperto ore hians conpellebatur carnem porcinam manducare</span></p>
<p id="2-maccabees-6-19"><span class="verse-num">6:19</span> <span class="verse-body">at ille gloriosam mortem magis quam odibilem vitam amplectens voluntarie praeibat ad supplicium</span></p>
<p id="2-maccabees-6-20"><span class="verse-num">6:20</span> <span class="verse-body">intuens autem quemadmodum oportet accedere patienter sustinens destinavit non admittere inlicita propter vitae amorem</span></p>
<p id="2-maccabees-6-21"><span class="verse-num">6:21</span> <span class="verse-body">hii autem qui adstabant iniqua miseratione commoti propter antiquam viri amicitiam tollentes eum secreto rogabant adferri carnes quibus vesci ei licebat et simularetur manducasse sicut rex imperaverat de sacrificii carnibus</span></p>
<p id="2-maccabees-6-22"><span class="verse-num">6:22</span> <span class="verse-body">ut hoc facto a morte liberaretur et propter veterem amicitiam hanc in eo facerent humanitatem</span></p>
<p id="2-maccabees-6-23"><span class="verse-num">6:23</span> <span class="verse-body">at ille cogitationem cepit aetatis ac senectutis suae eminentiam dignam et ingenuitatem nobilitatis canitiem atque a puero optimae conversationis et secundum sanctae et a Deo conditae legis constituta respondit cito dicens praemitti se velle in infernum</span></p>
<p id="2-maccabees-6-24"><span class="verse-num">6:24</span> <span class="verse-body">non enim aetatem nostram dignum est inquit fingere ut multi adulescentium arbitrati Eleazarum nonaginta annorum transisse ad vitam alienigenarum</span></p>
<p id="2-maccabees-6-25"><span class="verse-num">6:25</span> <span class="verse-body">et ipsi propter meam simulationem et propter modicum corruptibilis vitae tempus decipiantur et per hoc maculam atque execrationem meae senectuti conquiram</span></p>
<p id="2-maccabees-6-26"><span class="verse-num">6:26</span> <span class="verse-body">nam et si in praesenti tempore suppliciis hominum eripiar sed manus Omnipotentis neque vivens neque defunctus effugiam</span></p>
<p id="2-maccabees-6-27"><span class="verse-num">6:27</span> <span class="verse-body">quam ob rem fortiter vitam excedendo senectute quidem dignus apparebo</span></p>
<p id="2-maccabees-6-28"><span class="verse-num">6:28</span> <span class="verse-body">adulescentibus autem exemplum forte relinquam si prompto animo ac fortiter pro gravissimis et sanctissimis legibus honesta morte perfungar his dictis confestim ad supplicium trahebatur</span></p>
<p id="2-maccabees-6-29"><span class="verse-num">6:29</span> <span class="verse-body">hii autem qui eum ducebant et paulo ante fuerant mitiores in iram versi sunt propter sermones ab eo dictos quos illi per arrogantiam prolatos arbitrabantur</span></p>
<p id="2-maccabees-6-30"><span class="verse-num">6:30</span> <span class="verse-body">sed cum plagis perimeretur ingemuit et dixit Domine qui habes sanctam scientiam manifeste scis tu quia cum a morte possim liberari duros corporis sustineo dolores secundum animam vero propter timorem tuum libenter haec patior</span></p>
<p id="2-maccabees-6-31"><span class="verse-num">6:31</span> <span class="verse-body">et iste quidem hoc modo vita decessit non solum iuvenibus sed et universae genti memoriam mortis suae ad exemplum virtutis et fortitudinis derelinquens __________________________________________________________________</span></p>
<h2 id="2-maccabees-ch-7">Chapter 7</h2>
<p class="verses"><a href="#2-maccabees-7-1">1</a> <a href="#2-maccabees-7-2">2</a> <a href="#2-maccabees-7-3">3</a> <a href="#2-maccabees-7-4">4</a> <a href="#2-maccabees-7-5">5</a> <a href="#2-maccabees-7-6">6</a> <a href="#2-maccabees-7-7">7</a> <a href="#2-maccabees-7-8">8</a> <a href="#2-maccabees-7-9">9</a> <a href="#2-maccabees-7-10">10</a> <a href="#2-maccabees-7-11">11</a> <a href="#2-maccabees-7-12">12</a> <a href="#2-maccabees-7-13">13</a> <a href="#2-maccabees-7-14">14</a> <a href="#2-maccabees-7-15">15</a> <a href="#2-maccabees-7-16">16</a> <a href="#2-maccabees-7-17">17</a> <a href="#2-maccabees-7-18">18</a> <a href="#2-maccabees-7-19">19</a> <a href="#2-maccabees-7-20">20</a> <a href="#2-maccabees-7-21">21</a> <a href="#2-maccabees-7-22">22</a> <a href="#2-maccabees-7-23">23</a> <a href="#2-maccabees-7-24">24</a> <a href="#2-maccabees-7-25">25</a> <a href="#2-maccabees-7-26">26</a> <a href="#2-maccabees-7-27">27</a> <a href="#2-maccabees-7-28">28</a> <a href="#2-maccabees-7-29">29</a> <a href="#2-maccabees-7-30">30</a> <a href="#2-maccabees-7-31">31</a> <a href="#2-maccabees-7-32">32</a> <a href="#2-maccabees-7-33">33</a> <a href="#2-maccabees-7-34">34</a> <a href="#2-maccabees-7-35">35</a> <a href="#2-maccabees-7-36">36</a> <a href="#2-maccabees-7-37">37</a> <a href="#2-maccabees-7-38">38</a> <a href="#2-maccabees-7-39">39</a> <a href="#2-maccabees-7-40">40</a> <a href="#2-maccabees-7-41">41</a> <a href="#2-maccabees-7-42">42</a></p>
<p id="2-maccabees-7-1"><span class="verse-num">7:1</span> <span class="verse-body">contigit autem et septem fratres cum matre adprehensos conpelli a rege contra fas ad carnes porcinas flagris et taureis cruciatos</span></p>
<p id="2-maccabees-7-2"><span class="verse-num">7:2</span> <span class="verse-body">unus autem ex illis qui erat primus sic ait quid quaeris et quid vis discere a nobis parati sumus mori magis quam patrias Dei leges praevaricari</span></p>
<p id="2-maccabees-7-3"><span class="verse-num">7:3</span> <span class="verse-body">iratus itaque rex iussit sartagines et ollas aeneas succendi quibus statim succensis</span></p>
<p id="2-maccabees-7-4"><span class="verse-num">7:4</span> <span class="verse-body">iussit ei qui prior fuerat locutus amputari linguam et cute capitis abstracta summas quoque manus ei et pedes praecidi ceteris eius fratribus et matre inspicientibus</span></p>
<p id="2-maccabees-7-5"><span class="verse-num">7:5</span> <span class="verse-body">et cum iam per omnia inutilis factus esset iussit ignem admoveri et adhuc spirantem torreri in sartaginem in qua cum diu cruciaretur ceteri una cum matre invicem se hortabantur mori fortiter</span></p>
<p id="2-maccabees-7-6"><span class="verse-num">7:6</span> <span class="verse-body">dicentes Dominus Deus aspiciat veritatem et consolabitur in nobis quemadmodum protestationem cantici declaravit Moses et in servis suis consolabitur</span></p>
<p id="2-maccabees-7-7"><span class="verse-num">7:7</span> <span class="verse-body">mortuo itaque primo illo hoc modo sequentem deducebant ad inludendum et cute capitis eius cum capillis detracta interrogabant si manducaret priusquam toto corpore per membra singula puniretur</span></p>
<p id="2-maccabees-7-8"><span class="verse-num">7:8</span> <span class="verse-body">at ille respondens patria voce dixit non faciam propter quod et iste sequenti loco primi tormenta suscepit</span></p>
<p id="2-maccabees-7-9"><span class="verse-num">7:9</span> <span class="verse-body">et in ultimo spiritu constitutus ait tu quidem scelestissime in praesenti vita nos perdis sed rex mundi defunctos nos pro suis legibus in aeternae vitae resurrectione suscitabit</span></p>
<p id="2-maccabees-7-10"><span class="verse-num">7:10</span> <span class="verse-body">post hunc tertius inludebatur et linguam postulatus cito protulit et manus constanter extendit</span></p>
<p id="2-maccabees-7-11"><span class="verse-num">7:11</span> <span class="verse-body">et cum fiducia ait e caelo ista possideo sed propter Dei leges nunc haec ipsa despicio quoniam ab ipso me ea recepturum spero</span></p>
<p id="2-maccabees-7-12"><span class="verse-num">7:12</span> <span class="verse-body">ita ut rex et qui cum ipso erant mirarentur adulescentis animum quod tamquam nihili duceret cruciatus</span></p>
<p id="2-maccabees-7-13"><span class="verse-num">7:13</span> <span class="verse-body">et hoc ita defuncto quartum similiter vexabant torquentes</span></p>
<p id="2-maccabees-7-14"><span class="verse-num">7:14</span> <span class="verse-body">et cum iam esset ad mortem sic ait potius est ab hominibus morti datos spem expectare a Deo iterum ab ipso resuscitandos tibi enim resurrectio ad vitam non erit</span></p>
<p id="2-maccabees-7-15"><span class="verse-num">7:15</span> <span class="verse-body">et cum admovissent quintum vexabant eum at ille respiciens in eum</span></p>
<p id="2-maccabees-7-16"><span class="verse-num">7:16</span> <span class="verse-body">dixit potestatem inter homines habens cum sis corruptibilis facis quod vis noli autem putare genus nostrum a Deo esse derelictum</span></p>
<p id="2-maccabees-7-17"><span class="verse-num">7:17</span> <span class="verse-body">patienter sustine et videbis magna potestas ipsius qualiter te et semen tuum torquebit</span></p>
<p id="2-maccabees-7-18"><span class="verse-num">7:18</span> <span class="verse-body">post hunc ducebant et sextum et is mori incipiens sic ait noli frustra errare nos enim propter nosmet ipsos haec patimur peccantes in Deum nostrum et digna admiratione facta sunt in nobis</span></p>
<p id="2-maccabees-7-19"><span class="verse-num">7:19</span> <span class="verse-body">tu autem ne existimes tibi inpune futurum quod contra Deum pugnare temptaveris</span></p>
<p id="2-maccabees-7-20"><span class="verse-num">7:20</span> <span class="verse-body">supra modum autem mater mirabilis et bonorum memoria digna quae pereuntes septem filios sub unius diei tempore conspiciens bono animo ferebat propter spem quam in Deum habebat</span></p>
<p id="2-maccabees-7-21"><span class="verse-num">7:21</span> <span class="verse-body">singulos illorum hortabatur patria voce fortiter repleta sapientia et femineae cogitationi masculinum animum inserens</span></p>
<p id="2-maccabees-7-22"><span class="verse-num">7:22</span> <span class="verse-body">dixit ad eos nescio qualiter in utero meo apparuistis neque enim ego spiritum et animam donavi vobis et vitam et singulorum membra non ego ipsa conpegi</span></p>
<p id="2-maccabees-7-23"><span class="verse-num">7:23</span> <span class="verse-body">sed enim mundi creator qui formavit hominis nativitatem quique omnium invenit originem et spiritum vobis iterum cum misericordia reddet et vitam sicut nunc vosmet ipsos despicitis propter leges eius</span></p>
<p id="2-maccabees-7-24"><span class="verse-num">7:24</span> <span class="verse-body">Antiochus autem contemni se arbitratus simul et exprobrantis voce despecta cum adhuc adulescentior superesset non solum verbis hortabatur sed et iuramento adfirmabat divitem se et beatum facturum et translatum a patriis legibus amicum habiturum et res necessarias praebiturum</span></p>
<p id="2-maccabees-7-25"><span class="verse-num">7:25</span> <span class="verse-body">sed ad ista cum adulescens nequaquam inclinaretur vocavit rex matrem et suadebat ut adulescenti fieret in salutem</span></p>
<p id="2-maccabees-7-26"><span class="verse-num">7:26</span> <span class="verse-body">cum autem multis eam verbis esset hortatus promisit suasuram se filio suo</span></p>
<p id="2-maccabees-7-27"><span class="verse-num">7:27</span> <span class="verse-body">itaque inclinata ad illum inridens crudelem tyrannum ait patria voce fili mi miserere mei quae te in utero decem menses portavi et lac triennio dedi et alui et in aetatem istam perduxi</span></p>
<p id="2-maccabees-7-28"><span class="verse-num">7:28</span> <span class="verse-body">peto nate aspicias in caelum et terram et ad omnia quae in eis sunt et intellegas quia ex nihilo fecit illa Deus et hominum genus</span></p>
<p id="2-maccabees-7-29"><span class="verse-num">7:29</span> <span class="verse-body">ita fit ut non timeas carnificem istum sed dignus fratribus tuis effectus suscipe mortem ut in illa miseratione cum fratribus tuis te recipiam</span></p>
<p id="2-maccabees-7-30"><span class="verse-num">7:30</span> <span class="verse-body">cum haec illa adhuc diceret ait adulescens quem sustinetis non oboedio praecepto regis sed praecepto legis quae data est nobis per Mosen</span></p>
<p id="2-maccabees-7-31"><span class="verse-num">7:31</span> <span class="verse-body">tu vero qui inventor omnis malitiae factus es in Hebraeos non effugies manum Dei</span></p>
<p id="2-maccabees-7-32"><span class="verse-num">7:32</span> <span class="verse-body">nos enim pro peccatis nostris haec patimur</span></p>
<p id="2-maccabees-7-33"><span class="verse-num">7:33</span> <span class="verse-body">et si nobis propter increpationem et correptionem Dominus noster modicum iratus est sed iterum reconciliabitur servis suis</span></p>
<p id="2-maccabees-7-34"><span class="verse-num">7:34</span> <span class="verse-body">tu autem o sceleste et omnium hominum flagitiosissime noli frustra extolli vanis spebus in servos eius inflammatus</span></p>
<p id="2-maccabees-7-35"><span class="verse-num">7:35</span> <span class="verse-body">nondum enim omnipotentis Dei et omnia inspicientis iudicium effugisti</span></p>
<p id="2-maccabees-7-36"><span class="verse-num">7:36</span> <span class="verse-body">nam fratres mei modico nunc dolore sustentato sub testamento aeternae vitae effecti sunt tu vero iudicio Dei iustas superbiae poenas solves</span></p>
<p id="2-maccabees-7-37"><span class="verse-num">7:37</span> <span class="verse-body">ego autem sicut fratres mei animam et corpus meum trado pro patriis legibus invocans Deum maturius genti nostrae propitium fieri teque cum tormentis et verberibus confiteri quod ipse est Deus solus</span></p>
<p id="2-maccabees-7-38"><span class="verse-num">7:38</span> <span class="verse-body">in me vero et in fratribus meis desinet Omnipotentis ira quae super omne genus nostrum iuste superducta est</span></p>
<p id="2-maccabees-7-39"><span class="verse-num">7:39</span> <span class="verse-body">tunc rex accensus ira in hunc super omnes crudelius desaeviit indigne ferens derisum se</span></p>
<p id="2-maccabees-7-40"><span class="verse-num">7:40</span> <span class="verse-body">et hic itaque mundus obiit per omnia in Domino confidens</span></p>
<p id="2-maccabees-7-41"><span class="verse-num">7:41</span> <span class="verse-body">novissime autem et mater consummata est</span></p>
<p id="2-maccabees-7-42"><span class="verse-num">7:42</span> <span class="verse-body">igitur de sacrificiis et de nimiis crudelitatibus satis dictum __________________________________________________________________</span></p>
<h2 id="2-maccabees-ch-8">Chapter 8</h2>
<p class="verses"><a href="#2-maccabees-8-1">1</a> <a href="#2-maccabees-8-2">2</a> <a href="#2-maccabees-8-3">3</a> <a href="#2-maccabees-8-4">4</a> <a href="#2-maccabees-8-5">5</a> <a href="#2-maccabees-8-6">6</a> <a href="#2-maccabees-8-7">7</a> <a href="#2-maccabees-8-8">8</a> <a href="#2-maccabees-8-9">9</a> <a href="#2-maccabees-8-10">10</a> <a href="#2-maccabees-8-11">11</a> <a href="#2-maccabees-8-12">12</a> <a href="#2-maccabees-8-13">13</a> <a href="#2-maccabees-8-14">14</a> <a href="#2-maccabees-8-15">15</a> <a href="#2-maccabees-8-16">16</a> <a href="#2-maccabees-8-17">17</a> <a href="#2-maccabees-8-18">18</a> <a href="#2-maccabees-8-19">19</a> <a href="#2-maccabees-8-20">20</a> <a href="#2-maccabees-8-21">21</a> <a href="#2-maccabees-8-22">22</a> <a href="#2-maccabees-8-23">23</a> <a href="#2-maccabees-8-24">24</a> <a href="#2-maccabees-8-25">25</a> <a href="#2-maccabees-8-26">26</a> <a href="#2-maccabees-8-27">27</a> <a href="#2-maccabees-8-28">28</a> <a href="#2-maccabees-8-29">29</a> <a href="#2-maccabees-8-30">30</a> <a href="#2-maccabees-8-31">31</a> <a href="#2-maccabees-8-32">32</a> <a href="#2-maccabees-8-33">33</a> <a href="#2-maccabees-8-34">34</a> <a href="#2-maccabees-8-35">35</a> <a href="#2-maccabees-8-36">36</a></p>
<p id="2-maccabees-8-1"><span class="verse-num">8:1</span> <span class="verse-body">Iudas vero Macchabeus et qui cum illo erant introibant latenter in castella et convocantes cognatos et eos qui permanserant in iudaismo adsumentes eduxerunt ad sex milia viros</span></p>
<p id="2-maccabees-8-2"><span class="verse-num">8:2</span> <span class="verse-body">et invocabant Dominum ut respiceret in populum qui ab omnibus calcabatur misereretur templo quod contaminabatur ab impiis</span></p>
<p id="2-maccabees-8-3"><span class="verse-num">8:3</span> <span class="verse-body">misereretur etiam exterminio civitatis quae esset ilico conplananda et vocem sanguinis ad se clamantis audiret</span></p>
<p id="2-maccabees-8-4"><span class="verse-num">8:4</span> <span class="verse-body">memoraretur quoque iniquissimas mortes innocentium parvulorum et blasphemias nomini suo inlatas et indignaretur super his</span></p>
<p id="2-maccabees-8-5"><span class="verse-num">8:5</span> <span class="verse-body">at Macchabeus congregata multitudine intolerabilis gentibus efficiebatur ira enim Domini in misericordiam conversa est</span></p>
<p id="2-maccabees-8-6"><span class="verse-num">8:6</span> <span class="verse-body">et superveniens castellis et civitatibus inprovisus succendebat eas et oportuna loca occupans non paucas hostium strages dabat</span></p>
<p id="2-maccabees-8-7"><span class="verse-num">8:7</span> <span class="verse-body">maxime autem noctibus ad huiuscemodi excursus ferebatur et fama virtutis eius ubique diffundebatur</span></p>
<p id="2-maccabees-8-8"><span class="verse-num">8:8</span> <span class="verse-body">videns autem Philippus paulatim virum ad profectum venire ac frequentius res ei prospere cedere ad Ptolomeum ducem Coelesyriae et Foenicis scripsit ut auxilium ferret regis negotiis</span></p>
<p id="2-maccabees-8-9"><span class="verse-num">8:9</span> <span class="verse-body">at ille velociter misit Nicanorem Patrocli de primoribus amicum datis ei permixtis gentibus armatis non minus viginti milibus ut universum Iudaeorum genus deleret adiuncto ei Gorgia viro militari</span></p>
<p id="2-maccabees-8-10"><span class="verse-num">8:10</span> <span class="verse-body">constituit autem Nicanor regi ut tributum Romanis quod erat dandum duo milia talentum de captivitate Iudaeorum suppleret</span></p>
<p id="2-maccabees-8-11"><span class="verse-num">8:11</span> <span class="verse-body">statimque ad maritimas misit civitates convocans ad coemptionem iudaeorum mancipiorum promittens se nonaginta mancipia talento distracturum non respiciens ad vindictam quae eum ab Omnipotente esset consecutura</span></p>
<p id="2-maccabees-8-12"><span class="verse-num">8:12</span> <span class="verse-body">Iudas autem ubi conperit indicavit his qui secum erant Iudaeis Nicanoris adventum</span></p>
<p id="2-maccabees-8-13"><span class="verse-num">8:13</span> <span class="verse-body">ex quibus quidam formidantes et non credentes Dei iustitiae in fugam vertebantur</span></p>
<p id="2-maccabees-8-14"><span class="verse-num">8:14</span> <span class="verse-body">alii vero si quid eis supererat vendebant simulque Dominum deprecabantur ut eriperet eos ab impio Nicanore qui eos priusquam in comminus veniret vendiderat</span></p>
<p id="2-maccabees-8-15"><span class="verse-num">8:15</span> <span class="verse-body">si non propter eos propter testamentum quod erat ad patres eorum et propter invocationem sancti et magnifici nominis eius super ipsos</span></p>
<p id="2-maccabees-8-16"><span class="verse-num">8:16</span> <span class="verse-body">convocatis autem Macchabeus septem milibus qui cum ipso erant rogabat ne hostibus reconciliarentur neque metuerent inique venientium adversum se hostium multitudinem sed fortiter contenderent</span></p>
<p id="2-maccabees-8-17"><span class="verse-num">8:17</span> <span class="verse-body">ante oculos habentes contumeliam quae in locum sanctum ab his iniuste esset inlata itemque et ludibria habitae civitatis iniuriam adhuc etiam veterum instituta convulsa</span></p>
<p id="2-maccabees-8-18"><span class="verse-num">8:18</span> <span class="verse-body">nam illi quidem armis confidunt ait simul et audacia nos autem in omnipotente Domino qui potest venientes adversus nos et universum mundum uno nutu delere confidimus</span></p>
<p id="2-maccabees-8-19"><span class="verse-num">8:19</span> <span class="verse-body">admonuit autem eos et de auxiliis Dei quae facta sunt erga parentes et sub Sennacherim centum octoginta quinque milia ut perierunt</span></p>
<p id="2-maccabees-8-20"><span class="verse-num">8:20</span> <span class="verse-body">et de proelio quod eis adversus Galatas fuit in Babylonia ut omnes ubi ad rem ventum est Macedonibus sociis haesitantibus ipsi sex milia soli peremerunt centum viginti milia propter auxilium illis datum e caelo et beneficia pro his plurima consecuti sunt</span></p>
<p id="2-maccabees-8-21"><span class="verse-num">8:21</span> <span class="verse-body">his verbis constantes effecti sunt et pro legibus et patria mori parati</span></p>
<p id="2-maccabees-8-22"><span class="verse-num">8:22</span> <span class="verse-body">constituit itaque fratres suos duces utrique ordini Simonem et Iosepphum et Ionathan subiectis unicuique millenis et quingentenis</span></p>
<p id="2-maccabees-8-23"><span class="verse-num">8:23</span> <span class="verse-body">ad hoc etiam ab Ezra lecto illis sancto libro et dato signo adiutorio Dei in prima acie ipse dux commisit cum Nicanore</span></p>
<p id="2-maccabees-8-24"><span class="verse-num">8:24</span> <span class="verse-body">et facto sibi adiutore Omnipotente interfecerunt super novem milia hominum maiorem autem partem exercitus Nicanoris vulneribus debilem factam fugere conpulerunt</span></p>
<p id="2-maccabees-8-25"><span class="verse-num">8:25</span> <span class="verse-body">pecuniis vero eorum qui ad emptionem ipsorum venerant sublatis ipsos usquequaque persecuti sunt</span></p>
<p id="2-maccabees-8-26"><span class="verse-num">8:26</span> <span class="verse-body">sed reverterunt hora conclusi nam erat ante sabbatum quam ob causam non perseveraverunt insequentes</span></p>
<p id="2-maccabees-8-27"><span class="verse-num">8:27</span> <span class="verse-body">arma autem ipsorum et spolia congregantes sabbatum agebant benedicentes Dominum qui liberavit eos in isto die misericordiae initium stillans in eos</span></p>
<p id="2-maccabees-8-28"><span class="verse-num">8:28</span> <span class="verse-body">post sabbatum vero debilibus et orfanis et viduis diviserunt spolia et residua ipsi cum suis habuere</span></p>
<p id="2-maccabees-8-29"><span class="verse-num">8:29</span> <span class="verse-body">his ita gestis et communiter ab omnibus facta obsecratione misericordem Dominum postulabant ut in finem servis suis reconciliaretur</span></p>
<p id="2-maccabees-8-30"><span class="verse-num">8:30</span> <span class="verse-body">et ex his qui cum Timotheo et Bacchide erant contra se contendentes super viginti milia interfecerunt et munitiones excelsas obtinuerunt et plures praedas diviserunt aequam portionem debilibus pupillis et viduis sed et senioribus facientes</span></p>
<p id="2-maccabees-8-31"><span class="verse-num">8:31</span> <span class="verse-body">et cum arma eorum collegissent diligenter omnia conposuerunt in locis oportunis residua vero spolia Hierosolymam detulerunt</span></p>
<p id="2-maccabees-8-32"><span class="verse-num">8:32</span> <span class="verse-body">et phylarchen qui cum Timotheo erat interfecerunt virum scelestum qui in multis Iudaeos adflixerat</span></p>
<p id="2-maccabees-8-33"><span class="verse-num">8:33</span> <span class="verse-body">et cum epicinia agerent in Hierosolymis eos qui sacras ianuas incenderant id est Callistenen cum in quodam domicilio refugisset incenderunt digna ei mercede pro impietatibus suis reddita</span></p>
<p id="2-maccabees-8-34"><span class="verse-num">8:34</span> <span class="verse-body">facinorosissimus autem Nicanor qui mille negotiantes ad Iudaeorum venditionem adduxerat</span></p>
<p id="2-maccabees-8-35"><span class="verse-num">8:35</span> <span class="verse-body">humiliatus auxilio Domini ab his quos nullos existimaverat deposita veste gloriae per mediterranea fugiens solus venit Antiochiam summam infelicitatem de interitu sui exercitus consecutus</span></p>
<p id="2-maccabees-8-36"><span class="verse-num">8:36</span> <span class="verse-body">et qui promiserat Romanis se tributum restituere de captivitate Hierosolymorum praedicabat nunc protectorem Deum habere Iudaeos et ob ipsum invulnerabiles esse eo quod sequerentur leges ab ipso constitutas __________________________________________________________________</span></p>
<h2 id="2-maccabees-ch-9">Chapter 9</h2>
<p class="verses"><a href="#2-maccabees-9-1">1</a> <a href="#2-maccabees-9-2">2</a> <a href="#2-maccabees-9-3">3</a> <a href="#2-maccabees-9-4">4</a> <a href="#2-maccabees-9-5">5</a> <a href="#2-maccabees-9-6">6</a> <a href="#2-maccabees-9-7">7</a> <a href="#2-maccabees-9-8">8</a> <a href="#2-maccabees-9-9">9</a> <a href="#2-maccabees-9-10">10</a> <a href="#2-maccabees-9-11">11</a> <a href="#2-maccabees-9-12">12</a> <a href="#2-maccabees-9-13">13</a> <a href="#2-maccabees-9-14">14</a> <a href="#2-maccabees-9-15">15</a> <a href="#2-maccabees-9-16">16</a> <a href="#2-maccabees-9-17">17</a> <a href="#2-maccabees-9-18">18</a> <a href="#2-maccabees-9-19">19</a> <a href="#2-maccabees-9-20">20</a> <a href="#2-maccabees-9-21">21</a> <a href="#2-maccabees-9-22">22</a> <a href="#2-maccabees-9-23">23</a> <a href="#2-maccabees-9-24">24</a> <a href="#2-maccabees-9-25">25</a> <a href="#2-maccabees-9-26">26</a> <a href="#2-maccabees-9-27">27</a> <a href="#2-maccabees-9-28">28</a> <a href="#2-maccabees-9-29">29</a></p>
<p id="2-maccabees-9-1"><span class="verse-num">9:1</span> <span class="verse-body">eodem tempore Antiochus inhoneste revertebatur de Perside</span></p>
<p id="2-maccabees-9-2"><span class="verse-num">9:2</span> <span class="verse-body">intraverat enim ea quae dicitur Persipolis et temptavit expoliare templa et civitatem opprimere sed multitudine ad arma concurrente in fugam versi sunt et ita contigit ut Antiochus post fugam turpiter rediret</span></p>
<p id="2-maccabees-9-3"><span class="verse-num">9:3</span> <span class="verse-body">et cum venisset circa Ecbatana recognovit quae erga Nicanorem et Timotheum gesta sunt</span></p>
<p id="2-maccabees-9-4"><span class="verse-num">9:4</span> <span class="verse-body">elatus autem ira arbitrabatur se iniuriam illorum qui se fugaverant posse in Iudaeos retorquere ideoque iussit agitari currum sine intermissione agens iter caelesti eum iudicio perurguente quod ita superbe locutus est venturum se Hierosolymam et congeriem sepulchri Iudaeorum eam facturum</span></p>
<p id="2-maccabees-9-5"><span class="verse-num">9:5</span> <span class="verse-body">sed qui universa conspicit Dominus Israhel percussit eum insanabili et invisibili plaga ut enim finivit hunc ipsum sermonem adprehendit eum dolor dirus viscerum et amara internorum tormenta</span></p>
<p id="2-maccabees-9-6"><span class="verse-num">9:6</span> <span class="verse-body">et quidem satis iuste quippe qui multis et novis cruciatibus aliorum torserat viscera licet ille nullo modo a sua malitia cessaret</span></p>
<p id="2-maccabees-9-7"><span class="verse-num">9:7</span> <span class="verse-body">super haec autem superbia repletus ignem spirans animo in Iudaeos et praecipiens adcelerare negotium contigit illum impetu euntem de curru cadere et gravi corporis conlisione membra vexare</span></p>
<p id="2-maccabees-9-8"><span class="verse-num">9:8</span> <span class="verse-body">isque qui sibi videbatur etiam fluctibus maris imperare supra humanum modum superbia repletus et montium altitudines in statera adpendere nunc humiliatus ad terram in gestatorio portabatur manifestam Dei virtutem in semet ipso contestans</span></p>
<p id="2-maccabees-9-9"><span class="verse-num">9:9</span> <span class="verse-body">ita ut de corpore impii vermes scaturrirent ac viventes in doloribus carnes eius effluerent odore etiam illius et fetore exercitus gravaretur</span></p>
<p id="2-maccabees-9-10"><span class="verse-num">9:10</span> <span class="verse-body">et qui paulo ante sidera caeli contingere se arbitrabatur eum nemo poterat propter intolerantiam fetoris portare</span></p>
<p id="2-maccabees-9-11"><span class="verse-num">9:11</span> <span class="verse-body">hinc igitur coepit ex gravi superbia deductus ad agnitionem sui venire divina admonitus plaga per momenta singula doloribus suis augmenta capientibus</span></p>
<p id="2-maccabees-9-12"><span class="verse-num">9:12</span> <span class="verse-body">et cum nec ipse iam fetorem suum ferre posset ita ait iustum est subditum esse Deo et mortalem non paria Deo sentire</span></p>
<p id="2-maccabees-9-13"><span class="verse-num">9:13</span> <span class="verse-body">orabat autem haec scelestus Dominum a quo non esset misericordiam consecuturus</span></p>
<p id="2-maccabees-9-14"><span class="verse-num">9:14</span> <span class="verse-body">et civitatem ad quam festinans veniebat ut eam ad solum deduceret et sepulchrum congestorum faceret nunc optat liberam reddere</span></p>
<p id="2-maccabees-9-15"><span class="verse-num">9:15</span> <span class="verse-body">et Iudaeos quos nec sepultura quidem se dignos habituros sed avibus ac feris diripiendos traditurum et cum parvulis exterminaturum dixerat aequales nunc Atheniensibus facturum pollicetur</span></p>
<p id="2-maccabees-9-16"><span class="verse-num">9:16</span> <span class="verse-body">templum etiam sanctum quod prius expoliaverat optimis donis ornaturum et sancta vasa multiplicaturum et pertinentes ad sacrificia sumptus de reditibus suis praestaturum</span></p>
<p id="2-maccabees-9-17"><span class="verse-num">9:17</span> <span class="verse-body">super haec et Iudaeum futurum et omnem locum terrae perambulaturum et praedicaturum Dei potestatem</span></p>
<p id="2-maccabees-9-18"><span class="verse-num">9:18</span> <span class="verse-body">sed non cessantibus doloribus supervenerat enim in eum iustum Dei iudicium desperans scripsit ad Iudaeos in modum deprecationis epistulam haec continentem</span></p>
<p id="2-maccabees-9-19"><span class="verse-num">9:19</span> <span class="verse-body">optimis civibus Iudaeis plurimam salutem et bene valere et esse felices rex et princeps Antiochus</span></p>
<p id="2-maccabees-9-20"><span class="verse-num">9:20</span> <span class="verse-body">si bene valetis et filii vestri et ex sententia vobis cuncta sunt maximas agimus gratias</span></p>
<p id="2-maccabees-9-21"><span class="verse-num">9:21</span> <span class="verse-body">et ego in infirmitate constitutus vestri autem benigne memor regressus de Persidis locis et infirmitate gravi adprehensus necessarium duxi pro communi utilitate curam habere</span></p>
<p id="2-maccabees-9-22"><span class="verse-num">9:22</span> <span class="verse-body">non desperans memet ipsum sed spem multam habeo effugiendi infirmitatem</span></p>
<p id="2-maccabees-9-23"><span class="verse-num">9:23</span> <span class="verse-body">respiciens autem quod et pater quibus temporibus in locis superioribus ducebat exercitum ostendit qui post se susciperet principatum</span></p>
<p id="2-maccabees-9-24"><span class="verse-num">9:24</span> <span class="verse-body">ut si quid contrarium accideret aut difficile nuntiaretur scientes hii qui in regionibus erant cui esset rerum summa derelicta non turbarentur</span></p>
<p id="2-maccabees-9-25"><span class="verse-num">9:25</span> <span class="verse-body">ad haec considerans de proximo potentes quosque et vicinos temporibus insidiantes et eventum expectantes designavi filium meum Antiochum regem quem saepe recurrens in superiora regna multis vestrum commendabam et scripsi ad eum quae subiecta sunt</span></p>
<p id="2-maccabees-9-26"><span class="verse-num">9:26</span> <span class="verse-body">orate itaque vos et peto memores beneficiorum publice et privatim ut unusquisque conservet fidem ad me et ad filium meum</span></p>
<p id="2-maccabees-9-27"><span class="verse-num">9:27</span> <span class="verse-body">confido enim eum modeste et humane acturum et sequentem propositum meum communem vobis fore</span></p>
<p id="2-maccabees-9-28"><span class="verse-num">9:28</span> <span class="verse-body">igitur homicida et blasphemus pessime percussus et ut ipse alios tractaverat peregre in montibus miserabili obitu vita functus est</span></p>
<p id="2-maccabees-9-29"><span class="verse-num">9:29</span> <span class="verse-body">transferebat autem corpus Philippus conlactaneus eius qui metuens filium Antiochi ad Ptolomeum Filometora in Aegyptum abiit __________________________________________________________________</span></p>
<h2 id="2-maccabees-ch-10">Chapter 10</h2>
<p class="verses"><a href="#2-maccabees-10-1">1</a> <a href="#2-maccabees-10-2">2</a> <a href="#2-maccabees-10-3">3</a> <a href="#2-maccabees-10-4">4</a> <a href="#2-maccabees-10-5">5</a> <a href="#2-maccabees-10-6">6</a> <a href="#2-maccabees-10-7">7</a> <a href="#2-maccabees-10-8">8</a> <a href="#2-maccabees-10-9">9</a> <a href="#2-maccabees-10-10">10</a> <a href="#2-maccabees-10-11">11</a> <a href="#2-maccabees-10-12">12</a> <a href="#2-maccabees-10-13">13</a> <a href="#2-maccabees-10-14">14</a> <a href="#2-maccabees-10-15">15</a> <a href="#2-maccabees-10-16">16</a> <a href="#2-maccabees-10-17">17</a> <a href="#2-maccabees-10-18">18</a> <a href="#2-maccabees-10-19">19</a> <a href="#2-maccabees-10-20">20</a> <a href="#2-maccabees-10-21">21</a> <a href="#2-maccabees-10-22">22</a> <a href="#2-maccabees-10-23">23</a> <a href="#2-maccabees-10-24">24</a> <a href="#2-maccabees-10-25">25</a> <a href="#2-maccabees-10-26">26</a> <a href="#2-maccabees-10-27">27</a> <a href="#2-maccabees-10-28">28</a> <a href="#2-maccabees-10-29">29</a> <a href="#2-maccabees-10-30">30</a> <a href="#2-maccabees-10-31">31</a> <a href="#2-maccabees-10-32">32</a> <a href="#2-maccabees-10-33">33</a> <a href="#2-maccabees-10-34">34</a> <a href="#2-maccabees-10-35">35</a> <a href="#2-maccabees-10-36">36</a> <a href="#2-maccabees-10-37">37</a> <a href="#2-maccabees-10-38">38</a></p>
<p id="2-maccabees-10-1"><span class="verse-num">10:1</span> <span class="verse-body">Macchabeus autem et qui cum illo erant Domino se protegente templum quidem et civitatem recepit</span></p>
<p id="2-maccabees-10-2"><span class="verse-num">10:2</span> <span class="verse-body">aras autem quas alienigenae per plateas extruxerant itemque delubra demolitus est</span></p>
<p id="2-maccabees-10-3"><span class="verse-num">10:3</span> <span class="verse-body">et purgato templo aliud altare fecerunt et de ignitis lapidibus igne concepto obtulerunt sacrificia post biennium et incensum et lucernas et panes propositionis posuerunt</span></p>
<p id="2-maccabees-10-4"><span class="verse-num">10:4</span> <span class="verse-body">quibus gestis rogabant Dominum prostrati in terram ne amplius malis talibus inciderent sed et si quando peccassent ut ab ipso mitius corriperentur et non blasphemis ac barbaris hominibus traderentur</span></p>
<p id="2-maccabees-10-5"><span class="verse-num">10:5</span> <span class="verse-body">qua die autem templum ab alienigenis pollutum fuerat contigit eadem die purgationem fieri vicesima et quinta mensis qui fuit casleu</span></p>
<p id="2-maccabees-10-6"><span class="verse-num">10:6</span> <span class="verse-body">et cum laetitia diebus octo egerunt in modum tabernaculorum recordantes quod ante modicum temporis diem sollemnem tabernaculorum in montibus more bestiarum egerant</span></p>
<p id="2-maccabees-10-7"><span class="verse-num">10:7</span> <span class="verse-body">propter quod tyrsos et ramos virides et palmas praeferebant ei qui prosperavit mundari locum suum</span></p>
<p id="2-maccabees-10-8"><span class="verse-num">10:8</span> <span class="verse-body">et decreverunt communi praecepto et decreto universae genti Iudaeorum omnibus annis agere dies istos</span></p>
<p id="2-maccabees-10-9"><span class="verse-num">10:9</span> <span class="verse-body">et Antiochi quidem qui appellatus est Nobilis vitae excessus ita se habuit</span></p>
<p id="2-maccabees-10-10"><span class="verse-num">10:10</span> <span class="verse-body">nunc autem de Eupatore Antiochi filio impii quae gesta sunt narrabimus breviantes mala quae in bellis gesta sunt</span></p>
<p id="2-maccabees-10-11"><span class="verse-num">10:11</span> <span class="verse-body">hic suscepto regno constituit super negotia regni Lysiam quendam Foenicis et Syriae militiae principem</span></p>
<p id="2-maccabees-10-12"><span class="verse-num">10:12</span> <span class="verse-body">nam Ptolomeus qui dicebatur Macer iusti tenax erga Iudaeos esse instituit et praecipue propter iniquitatem quae facta erat in eos et pacifice agere cum eis</span></p>
<p id="2-maccabees-10-13"><span class="verse-num">10:13</span> <span class="verse-body">sed ob hoc accusatus ab amicis apud Eupatorem cum frequenter proditor audiret eo quod Cyprum creditus a Filometore Nobilem translatus etiam ab eo recessisset veneno vitam finivit</span></p>
<p id="2-maccabees-10-14"><span class="verse-num">10:14</span> <span class="verse-body">Gorgias autem cum esset dux locorum adsumptis advenis frequenter Iudaeos debellabat</span></p>
<p id="2-maccabees-10-15"><span class="verse-num">10:15</span> <span class="verse-body">Iudaei vero qui tenebant oportunas munitiones fugatos ab Hierosolymis suscipiebant et bellare temptabant</span></p>
<p id="2-maccabees-10-16"><span class="verse-num">10:16</span> <span class="verse-body">hii vero qui erant cum Macchabeo per orationes Dominum rogantes ut esset sibi adiutor impetum fecerunt in munitiones Idumeorum</span></p>
<p id="2-maccabees-10-17"><span class="verse-num">10:17</span> <span class="verse-body">multaque vi insistentes loca obtinuerunt occurrentes interemerunt et omnes simul non minus a viginti milibus trucidaverunt</span></p>
<p id="2-maccabees-10-18"><span class="verse-num">10:18</span> <span class="verse-body">quidam autem cum confugissent in duas turres valde munitas omnem adparatum ad repugnandum habentes</span></p>
<p id="2-maccabees-10-19"><span class="verse-num">10:19</span> <span class="verse-body">Macchabeus ad eorum expugnationem relicto Simone et Ioseppho item Macchabeo eisque qui cum ipsis erant satis multis ipse ad eas quae amplius perurguebant pugnas conversus est</span></p>
<p id="2-maccabees-10-20"><span class="verse-num">10:20</span> <span class="verse-body">hii vero qui cum Simone erant cupiditate ducti a quibusdam qui in turribus erant suasi sunt pecunia et septuaginta milibus didragmis acceptis dimiserunt quosdam effugere</span></p>
<p id="2-maccabees-10-21"><span class="verse-num">10:21</span> <span class="verse-body">cum autem Macchabeo nuntiatum esset quod factum est congregatis principibus populi accusavit quod pecunia fratres vendidissent adversariis eorum dimissis</span></p>
<p id="2-maccabees-10-22"><span class="verse-num">10:22</span> <span class="verse-body">hos igitur proditores factos interfecit et confestim duas turres occupavit</span></p>
<p id="2-maccabees-10-23"><span class="verse-num">10:23</span> <span class="verse-body">armis autem ac manibus omnia prospere agendo in duabus munitionibus plus quam viginti milia peremit</span></p>
<p id="2-maccabees-10-24"><span class="verse-num">10:24</span> <span class="verse-body">Timotheus qui prius a Iudaeis fuerat superatus convocato exercitu peregrinae multitudinis et congregato exercitu asiano advenit quasi armis Iudaeam capturus</span></p>
<p id="2-maccabees-10-25"><span class="verse-num">10:25</span> <span class="verse-body">Macchabeus autem et qui cum ipso erant adpropiante illo deprecabantur Deum caput terra aspergentes lumbosque ciliciis praecincti</span></p>
<p id="2-maccabees-10-26"><span class="verse-num">10:26</span> <span class="verse-body">ad altaris crepidinem provoluti ut sibi propitius inimicis autem eorum esset inimicus et adversaretur sicut lex dicit</span></p>
<p id="2-maccabees-10-27"><span class="verse-num">10:27</span> <span class="verse-body">et ita post orationem sumptis armis longius de civitate procedentes et proximi hostibus effecti resederunt</span></p>
<p id="2-maccabees-10-28"><span class="verse-num">10:28</span> <span class="verse-body">primo autem solis ortu utrique commiserunt isti quidem victoriae et prosperitatis sponsorem cum virtute Dominum habentes illi autem ducem belli animum habebant</span></p>
<p id="2-maccabees-10-29"><span class="verse-num">10:29</span> <span class="verse-body">sed cum vehemens pugna esset apparuerunt adversariis de caelo viri quinque in equis frenis aureis decori ducatum Iudaeis praestantes</span></p>
<p id="2-maccabees-10-30"><span class="verse-num">10:30</span> <span class="verse-body">ex quibus duo Macchabeum medium habentes armis suis circumseptum incolomem conservabant in adversarios autem tela et fulmina iaciebant ex quo et caecitate confusi et repleti perturbatione cadebant</span></p>
<p id="2-maccabees-10-31"><span class="verse-num">10:31</span> <span class="verse-body">interfecti sunt autem viginti milia quingenti et equites sescenti</span></p>
<p id="2-maccabees-10-32"><span class="verse-num">10:32</span> <span class="verse-body">Timotheus autem confugit in Gazara praesidium munitum cui praeerat Caereas</span></p>
<p id="2-maccabees-10-33"><span class="verse-num">10:33</span> <span class="verse-body">Macchabeus autem et qui cum eo erant laetantes obsederunt praesidium diebus quattuor</span></p>
<p id="2-maccabees-10-34"><span class="verse-num">10:34</span> <span class="verse-body">at hii qui in turres erant loci firmitate confisi super modum maledicebant et sermones nefandos iactabant</span></p>
<p id="2-maccabees-10-35"><span class="verse-num">10:35</span> <span class="verse-body">sed cum dies quinta inlucesceret viginti iuvenes ex his qui cum Macchabeo erant accensi animis propter blasphemiam viriliter accesserunt ad murum et feroci animo incedentes ascendebant</span></p>
<p id="2-maccabees-10-36"><span class="verse-num">10:36</span> <span class="verse-body">sed et alii similiter ascendentes turres portasque succendere adgressi atque ipsos maledicos vivos concremare</span></p>
<p id="2-maccabees-10-37"><span class="verse-num">10:37</span> <span class="verse-body">per continuum autem biduum praesidio vastato Timotheum occultantem se in quodam reppertum loco peremerunt et fratrem illius Caerean et Apollofanem occiderunt</span></p>
<p id="2-maccabees-10-38"><span class="verse-num">10:38</span> <span class="verse-body">quibus gestis in hymnis et confessionibus benedicebant Dominum qui magna fecit cum Israhel et victoriam illi dedit __________________________________________________________________</span></p>
<h2 id="2-maccabees-ch-11">Chapter 11</h2>
<p class="verses"><a href="#2-maccabees-11-1">1</a> <a href="#2-maccabees-11-2">2</a> <a href="#2-maccabees-11-3">3</a> <a href="#2-maccabees-11-4">4</a> <a href="#2-maccabees-11-5">5</a> <a href="#2-maccabees-11-6">6</a> <a href="#2-maccabees-11-7">7</a> <a href="#2-maccabees-11-8">8</a> <a href="#2-maccabees-11-9">9</a> <a href="#2-maccabees-11-10">10</a> <a href="#2-maccabees-11-11">11</a> <a href="#2-maccabees-11-12">12</a> <a href="#2-maccabees-11-13">13</a> <a href="#2-maccabees-11-14">14</a> <a href="#2-maccabees-11-15">15</a> <a href="#2-maccabees-11-16">16</a> <a href="#2-maccabees-11-17">17</a> <a href="#2-maccabees-11-18">18</a> <a href="#2-maccabees-11-19">19</a> <a href="#2-maccabees-11-20">20</a> <a href="#2-maccabees-11-21">21</a> <a href="#2-maccabees-11-22">22</a> <a href="#2-maccabees-11-23">23</a> <a href="#2-maccabees-11-24">24</a> <a href="#2-maccabees-11-25">25</a> <a href="#2-maccabees-11-26">26</a> <a href="#2-maccabees-11-27">27</a> <a href="#2-maccabees-11-28">28</a> <a href="#2-maccabees-11-29">29</a> <a href="#2-maccabees-11-30">30</a> <a href="#2-maccabees-11-31">31</a> <a href="#2-maccabees-11-32">32</a> <a href="#2-maccabees-11-33">33</a> <a href="#2-maccabees-11-34">34</a> <a href="#2-maccabees-11-35">35</a> <a href="#2-maccabees-11-36">36</a> <a href="#2-maccabees-11-37">37</a> <a href="#2-maccabees-11-38">38</a></p>
<p id="2-maccabees-11-1"><span class="verse-num">11:1</span> <span class="verse-body">sed parvo post tempore Lysias procurator regis et propinquus ac negotiorum praepositus graviter ferens de his quae acciderant</span></p>
<p id="2-maccabees-11-2"><span class="verse-num">11:2</span> <span class="verse-body">congregatis octoginta milibus et equitatu universo veniebat adversus Iudaeos existimans se civitatem quidem captam gentibus habitaculum facturum</span></p>
<p id="2-maccabees-11-3"><span class="verse-num">11:3</span> <span class="verse-body">templum vero in pecuniae quaestu sicut cetera delubra gentium habiturum et per singulos annos venale sacerdotium</span></p>
<p id="2-maccabees-11-4"><span class="verse-num">11:4</span> <span class="verse-body">nusquam recogitans Dei potestatem sed mente effrenatus in multitudine peditum et in milibus equitum et in octoginta elefantis confidebat</span></p>
<p id="2-maccabees-11-5"><span class="verse-num">11:5</span> <span class="verse-body">ingressus autem Iudaeam et adpropians Bethsurae quod erat in angusto loco ab Hierosolyma intervallo quinque stadiorum illud praesidium expugnabat</span></p>
<p id="2-maccabees-11-6"><span class="verse-num">11:6</span> <span class="verse-body">ut autem Macchabeus et qui cum eo erant cognoverunt expugnari praesidia cum fletu et lacrimis rogabant Dominum et omnis turba simul ut bonum angelum mitteret ad salutem Israhel</span></p>
<p id="2-maccabees-11-7"><span class="verse-num">11:7</span> <span class="verse-body">et ipse primus Macchabeus sumptis armis ceteros adhortatus est simul secum periculum subire et ferre auxilium fratribus suis</span></p>
<p id="2-maccabees-11-8"><span class="verse-num">11:8</span> <span class="verse-body">cumque pariter prompto animo procederent Hierosolymis apparuit praecedens eos eques in veste candida armis aureis hastam vibrans</span></p>
<p id="2-maccabees-11-9"><span class="verse-num">11:9</span> <span class="verse-body">tum simul omnes benedixerunt misericordem Dominum et convaluerunt animis non solum homines sed et bestias ferocissimas et muros ferreos parati penetrare</span></p>
<p id="2-maccabees-11-10"><span class="verse-num">11:10</span> <span class="verse-body">ibant igitur prompti de caelo habentes adiutorem et miserantem eos Dominum</span></p>
<p id="2-maccabees-11-11"><span class="verse-num">11:11</span> <span class="verse-body">leonum autem impetu inruentes hostibus prostraverunt ex eis undecim milia peditum et equites mille sescentos</span></p>
<p id="2-maccabees-11-12"><span class="verse-num">11:12</span> <span class="verse-body">universos autem in fugam verterunt plures vero ex eis vulnerati nudi evaserunt sed et ipse Lysias turpiter fugiens evasit</span></p>
<p id="2-maccabees-11-13"><span class="verse-num">11:13</span> <span class="verse-body">et quia non insensatus erat secum ipse reputans factam erga se diminutionem et intellegens invictos esse Hebraeos Dei auxilio nitentes misit ad eos</span></p>
<p id="2-maccabees-11-14"><span class="verse-num">11:14</span> <span class="verse-body">promisitque consensurum se omnibus quae iusta sunt et regem conpulsurum amicum fieri</span></p>
<p id="2-maccabees-11-15"><span class="verse-num">11:15</span> <span class="verse-body">annuit autem Macchabeus precibus Lysiae in omnibus utilitati consulens et quaecumque Macchabeus scripsit Lysiae de Iudaeis ea rex concessit</span></p>
<p id="2-maccabees-11-16"><span class="verse-num">11:16</span> <span class="verse-body">nam erant scriptae Iudaeis epistulae a Lysia quidem hunc modum continentes Lysias populo Iudaeorum salutem</span></p>
<p id="2-maccabees-11-17"><span class="verse-num">11:17</span> <span class="verse-body">Iohannes et Abessalom qui missi sunt a vobis tradentes scripta postulabant ut ea quae per illos significabantur implerem</span></p>
<p id="2-maccabees-11-18"><span class="verse-num">11:18</span> <span class="verse-body">quaecumque igitur regi potuerunt perferri exposui et quae res permittebat concessit</span></p>
<p id="2-maccabees-11-19"><span class="verse-num">11:19</span> <span class="verse-body">si igitur in negotiis fidem conservaveritis etiam deinceps honorum vobis causa esse temptabo</span></p>
<p id="2-maccabees-11-20"><span class="verse-num">11:20</span> <span class="verse-body">de ceteris autem per singula verbo mandavi et istis et his qui a me missi sunt conloqui vobiscum</span></p>
<p id="2-maccabees-11-21"><span class="verse-num">11:21</span> <span class="verse-body">bene valete anno centesimo quadragesimo octavo dioscori die mensis vicesima et quarta</span></p>
<p id="2-maccabees-11-22"><span class="verse-num">11:22</span> <span class="verse-body">regis autem epistula ista continebat rex Antiochus Lysiae fratri salutem</span></p>
<p id="2-maccabees-11-23"><span class="verse-num">11:23</span> <span class="verse-body">patre nostro inter deos translato nos volentes eos qui sunt in regno nostro sine tumultu agere et rebus suis adhibere diligentiam</span></p>
<p id="2-maccabees-11-24"><span class="verse-num">11:24</span> <span class="verse-body">audivimus Iudaeos non consensisse patri ut transferrentur ad ritum Graecorum sed tenere velle suum institutum ac propterea postulare concedi sibi legitima sua</span></p>
<p id="2-maccabees-11-25"><span class="verse-num">11:25</span> <span class="verse-body">volentes igitur hanc quoque gentem quietam esse statuentes iudicavimus templum restitui illis ut agerent secundum maiorum suorum consuetudinem</span></p>
<p id="2-maccabees-11-26"><span class="verse-num">11:26</span> <span class="verse-body">bene igitur feceris si miseris ad eos et dextram dederis ut cognita nostra voluntate bono animo sint et utilitatibus propriis deserviant</span></p>
<p id="2-maccabees-11-27"><span class="verse-num">11:27</span> <span class="verse-body">ad Iudaeos autem regis epistula talis erat rex Antiochus senatui Iudaeorum et ceteris Iudaeis salutem</span></p>
<p id="2-maccabees-11-28"><span class="verse-num">11:28</span> <span class="verse-body">si valetis sic estis ut volumus sed et ipsi bene valemus</span></p>
<p id="2-maccabees-11-29"><span class="verse-num">11:29</span> <span class="verse-body">adiit nos Menelaus dicens velle vos descendere ad vestros qui sunt apud nos</span></p>
<p id="2-maccabees-11-30"><span class="verse-num">11:30</span> <span class="verse-body">his igitur qui commeant usque ad diem tricesimum mensis xandici damus dextras securitatis</span></p>
<p id="2-maccabees-11-31"><span class="verse-num">11:31</span> <span class="verse-body">ut Iudaei utantur cibis et legibus suis sicut et prius et nemo eorum ullo modo molestiam patiatur de his quae per ignorantiam gesta sunt</span></p>
<p id="2-maccabees-11-32"><span class="verse-num">11:32</span> <span class="verse-body">misi autem et Menelaum qui vos adloquatur</span></p>
<p id="2-maccabees-11-33"><span class="verse-num">11:33</span> <span class="verse-body">valete anno centesimo quadragesimo octavo xandici mensis quintadecima</span></p>
<p id="2-maccabees-11-34"><span class="verse-num">11:34</span> <span class="verse-body">miserunt autem etiam Romani epistulam ita se habentem Quintus Memmius et Titus Manilius legati Romanorum populo Iudaeorum salutem</span></p>
<p id="2-maccabees-11-35"><span class="verse-num">11:35</span> <span class="verse-body">de his quae Lysias cognatus regis concessit vobis et nos concessimus</span></p>
<p id="2-maccabees-11-36"><span class="verse-num">11:36</span> <span class="verse-body">de quibus autem iudicavit referendum confestim aliquem mittite diligentius inter vos conferentes ut decernamus sicut congruit vobis nos enim Antiochiam accedimus</span></p>
<p id="2-maccabees-11-37"><span class="verse-num">11:37</span> <span class="verse-body">ideoque festinate scribere ut nos quoque sciamus cuius estis voluntatis</span></p>
<p id="2-maccabees-11-38"><span class="verse-num">11:38</span> <span class="verse-body">bene valete anno centesimo quadragesimo octavo quintadecima die mensis xandici __________________________________________________________________</span></p>
<h2 id="2-maccabees-ch-12">Chapter 12</h2>
<p class="verses"><a href="#2-maccabees-12-1">1</a> <a href="#2-maccabees-12-2">2</a> <a href="#2-maccabees-12-3">3</a> <a href="#2-maccabees-12-4">4</a> <a href="#2-maccabees-12-5">5</a> <a href="#2-maccabees-12-6">6</a> <a href="#2-maccabees-12-7">7</a> <a href="#2-maccabees-12-8">8</a> <a href="#2-maccabees-12-9">9</a> <a href="#2-maccabees-12-10">10</a> <a href="#2-maccabees-12-11">11</a> <a href="#2-maccabees-12-12">12</a> <a href="#2-maccabees-12-13">13</a> <a href="#2-maccabees-12-14">14</a> <a href="#2-maccabees-12-15">15</a> <a href="#2-maccabees-12-16">16</a> <a href="#2-maccabees-12-17">17</a> <a href="#2-maccabees-12-18">18</a> <a href="#2-maccabees-12-19">19</a> <a href="#2-maccabees-12-20">20</a> <a href="#2-maccabees-12-21">21</a> <a href="#2-maccabees-12-22">22</a> <a href="#2-maccabees-12-23">23</a> <a href="#2-maccabees-12-24">24</a> <a href="#2-maccabees-12-25">25</a> <a href="#2-maccabees-12-26">26</a> <a href="#2-maccabees-12-27">27</a> <a href="#2-maccabees-12-28">28</a> <a href="#2-maccabees-12-29">29</a> <a href="#2-maccabees-12-30">30</a> <a href="#2-maccabees-12-31">31</a> <a href="#2-maccabees-12-32">32</a> <a href="#2-maccabees-12-33">33</a> <a href="#2-maccabees-12-34">34</a> <a href="#2-maccabees-12-35">35</a> <a href="#2-maccabees-12-36">36</a> <a href="#2-maccabees-12-37">37</a> <a href="#2-maccabees-12-38">38</a> <a href="#2-maccabees-12-39">39</a> <a href="#2-maccabees-12-40">40</a> <a href="#2-maccabees-12-41">41</a> <a href="#2-maccabees-12-42">42</a> <a href="#2-maccabees-12-43">43</a> <a href="#2-maccabees-12-44">44</a> <a href="#2-maccabees-12-45">45</a> <a href="#2-maccabees-12-46">46</a></p>
<p id="2-maccabees-12-1"><span class="verse-num">12:1</span> <span class="verse-body">his factis pactionibus Lysias pergebat ad regem Iudaei autem agriculturae operam dabant</span></p>
<p id="2-maccabees-12-2"><span class="verse-num">12:2</span> <span class="verse-body">sed hii qui resederant Timotheus et Apollonius gehennae filius sed et Hieronimus et Demofon super hos et Nicanor cypriarches non sinebant eos in silentio agere et quiete</span></p>
<p id="2-maccabees-12-3"><span class="verse-num">12:3</span> <span class="verse-body">Ioppitae vero tale quoddam flagitium perpetrarunt rogaverunt Iudaeos cum quibus habitabant ascendere scaphas quas paraverant cum uxoribus et filiis quasi nullis inimicitiis inter eos subiacentibus</span></p>
<p id="2-maccabees-12-4"><span class="verse-num">12:4</span> <span class="verse-body">secundum communem itaque decretum civitatis et ipsis adquiescentibus pacisque causa nihil suspectum habentibus cum in altum processissent submerserunt non minus ducentos</span></p>
<p id="2-maccabees-12-5"><span class="verse-num">12:5</span> <span class="verse-body">quam crudelitatem Iudas in suae gentis homines factam ut cognovit praecepit viris qui erant cum ipso et invocato iusto iudice Deo</span></p>
<p id="2-maccabees-12-6"><span class="verse-num">12:6</span> <span class="verse-body">venit adversus interfectores fratrum et portum quidem noctu succendit scaphas exusit eos autem qui ab igne refugerant gladio peremit</span></p>
<p id="2-maccabees-12-7"><span class="verse-num">12:7</span> <span class="verse-body">et cum haec ita egisset discessit quasi iterum reversurus et universos Ioppitas eradicaturus</span></p>
<p id="2-maccabees-12-8"><span class="verse-num">12:8</span> <span class="verse-body">sed cum cognovisset et eos qui erant Iamniae velle pari modo facere habitantibus secum Iudaeis</span></p>
<p id="2-maccabees-12-9"><span class="verse-num">12:9</span> <span class="verse-body">Iamnitis quoque nocte supervenit et portum cum navibus succendit ita ut lumen ignis pareret Hierosolymis ab stadiis ducentis quadraginta</span></p>
<p id="2-maccabees-12-10"><span class="verse-num">12:10</span> <span class="verse-body">inde cum abissent novem stadiis et iter facerent ad Timotheum commiserunt cum eo Arabes quinque milia viri et equites quingenti</span></p>
<p id="2-maccabees-12-11"><span class="verse-num">12:11</span> <span class="verse-body">cumque pugna valida fieret et auxilio Dei prospere cessisset residui victi Arabes petebant a Iuda dextras sibi dari promittentes pascua daturos et in ceteris profuturos</span></p>
<p id="2-maccabees-12-12"><span class="verse-num">12:12</span> <span class="verse-body">Iudas autem arbitratus vere in multis eos utiles promisit pacem dextrisque acceptis discessere ad tabernacula sua</span></p>
<p id="2-maccabees-12-13"><span class="verse-num">12:13</span> <span class="verse-body">adgressus est autem et civitatem quandam firmam pontibus murisque circumseptam quae a turbis habitabatur gentium promiscuarum cui nomen Caspin</span></p>
<p id="2-maccabees-12-14"><span class="verse-num">12:14</span> <span class="verse-body">hii vero qui intus erant confidentes in stabilitate murorum et adparatu alimoniarum remissius agebant maledictis lacessentes Iudam ac blasphemantes et loquentes quae fas non est</span></p>
<p id="2-maccabees-12-15"><span class="verse-num">12:15</span> <span class="verse-body">Macchabeus autem invocato magno mundi principe qui sine arietibus et machinis temporibus Iesu praecipitavit Hiericho inruit ferociter muris</span></p>
<p id="2-maccabees-12-16"><span class="verse-num">12:16</span> <span class="verse-body">et capta civitate per Domini voluntatem inenarrabiles caedes fecit ita ut adiacens stagnum stadiorum duo latitudinis sanguine infectum fluere videretur</span></p>
<p id="2-maccabees-12-17"><span class="verse-num">12:17</span> <span class="verse-body">inde discesserunt stadia septingenta quinquaginta et venerunt in Characa ad eos qui dicuntur Tubianei Iudaeos</span></p>
<p id="2-maccabees-12-18"><span class="verse-num">12:18</span> <span class="verse-body">et Timotheum quidem in illis locis conprehenderunt nulloque negotio perfecto regressus est relicto in quodam loco firmissimo praesidio</span></p>
<p id="2-maccabees-12-19"><span class="verse-num">12:19</span> <span class="verse-body">Dositheus autem et Sosipater qui erant duces cum Macchabeo peremerunt a Timotheo relictos in praesidio decem milia viros</span></p>
<p id="2-maccabees-12-20"><span class="verse-num">12:20</span> <span class="verse-body">at Macchabeus ordinatis circum se sex milibus et constitutis per cohortes adversus Timotheum processit habentem secum centum viginti milia peditum equitumque duo milia quingentos</span></p>
<p id="2-maccabees-12-21"><span class="verse-num">12:21</span> <span class="verse-body">cognito autem Iudae adventu Timotheus praemisit mulieres et filios et reliquum adparatum in praesidium quod Carnion dicitur erat enim inexpugnabile et accessu difficile propter locorum angustias</span></p>
<p id="2-maccabees-12-22"><span class="verse-num">12:22</span> <span class="verse-body">cumque cohors Iudae prima apparuisset timor hostibus incussus est ex praesentia Dei qui universa conspicit et in fugam versi sunt alius alio ita ut magis a suis deicerentur et gladiorum suorum ictibus debilitarentur</span></p>
<p id="2-maccabees-12-23"><span class="verse-num">12:23</span> <span class="verse-body">Iudas autem vehementer instabat puniens profanos et prostravit ex eis triginta milia virorum</span></p>
<p id="2-maccabees-12-24"><span class="verse-num">12:24</span> <span class="verse-body">ipse vero Timotheus incidit in partes Dosithei et Sosipatri et multis precibus postulabat ut vivus dimitteretur eo quod multorum ex Iudaeis parentes haberet ac fratres quos morte eius decipi eveniret</span></p>
<p id="2-maccabees-12-25"><span class="verse-num">12:25</span> <span class="verse-body">et cum fidem dedisset restituturum se eos secundum constitutum inlaesum eum dimiserunt propter fratrum salutem</span></p>
<p id="2-maccabees-12-26"><span class="verse-num">12:26</span> <span class="verse-body">Iudas autem egressus est a Carnio interfectis viginti quinque milibus</span></p>
<p id="2-maccabees-12-27"><span class="verse-num">12:27</span> <span class="verse-body">post horum fugam et necem movit exercitum ad Efron civitatem munitam in qua multitudo diversarum gentium habitabat et robusti iuvenes pro muris consistentes fortiter repugnabant in hac autem machinae multae et telorum erat adparatus</span></p>
<p id="2-maccabees-12-28"><span class="verse-num">12:28</span> <span class="verse-body">sed cum Omnipotentem invocassent qui potestate vires hostium confregit ceperunt civitatem et ex eis qui intus erant viginti quinque milia prostraverunt</span></p>
<p id="2-maccabees-12-29"><span class="verse-num">12:29</span> <span class="verse-body">inde ad civitatem Scytarum abierunt quae ab Hierosolymis sescentis stadiis aberat</span></p>
<p id="2-maccabees-12-30"><span class="verse-num">12:30</span> <span class="verse-body">contestantibus autem his qui apud Scytopolitas erant Iudaeis quod benigne ab eis haberentur etiam temporibus infelicitatis quod modeste secum egerint</span></p>
<p id="2-maccabees-12-31"><span class="verse-num">12:31</span> <span class="verse-body">gratias agentes eis exhortati etiam de cetero erga genus suum benignos esse venerunt Hierosolymam die sollemni septimanarum instante</span></p>
<p id="2-maccabees-12-32"><span class="verse-num">12:32</span> <span class="verse-body">et post pentecosten abierunt contra Gorgiam praepositum Idumeae</span></p>
<p id="2-maccabees-12-33"><span class="verse-num">12:33</span> <span class="verse-body">exivit autem cum peditibus tribus milibus et equitibus quadringentis</span></p>
<p id="2-maccabees-12-34"><span class="verse-num">12:34</span> <span class="verse-body">quibus congressis contigit paucos ruere Iudaeorum</span></p>
<p id="2-maccabees-12-35"><span class="verse-num">12:35</span> <span class="verse-body">Dositheus vero quidam de Bachenoris eques vir fortis Gorgiam tenebat et cum vellet illum capere vivum eques quidam de Thracibus inruit in eum umerumque eius amputavit atque ita Gorgias effugit in Marisa</span></p>
<p id="2-maccabees-12-36"><span class="verse-num">12:36</span> <span class="verse-body">at illis qui cum Esdrin erant diutius pugnantibus et fatigatis invocavit Dominum Iudas adiutorem et ducem belli fieri</span></p>
<p id="2-maccabees-12-37"><span class="verse-num">12:37</span> <span class="verse-body">incipiens voce patria et cum hymnis clamorem extollens fugam Gorgiae militibus incussit</span></p>
<p id="2-maccabees-12-38"><span class="verse-num">12:38</span> <span class="verse-body">Iudas autem collecto exercitu venit in civitatem Odollam et cum septima dies superveniret secundum consuetudinem purificati in eodem loco sabbatum egerunt</span></p>
<p id="2-maccabees-12-39"><span class="verse-num">12:39</span> <span class="verse-body">et sequenti die venit cum suis Iudas ut corpora prostratorum tolleret et cum parentibus poneret in sepulchris paternis</span></p>
<p id="2-maccabees-12-40"><span class="verse-num">12:40</span> <span class="verse-body">invenerunt autem sub tunicis interfectorum de donariis idolorum quae apud Iamnian fuerunt a quibus lex prohibet Iudaeos omnibus ergo manifestum factum est ob hanc causam eos corruisse</span></p>
<p id="2-maccabees-12-41"><span class="verse-num">12:41</span> <span class="verse-body">omnes itaque benedixerunt iustum iudicium Domini qui occulta fecerit manifesta</span></p>
<p id="2-maccabees-12-42"><span class="verse-num">12:42</span> <span class="verse-body">atque ita ad preces conversi rogaverunt ut id quod factum erat delictum obliteraretur at vero fortissimus Iudas hortabatur populum conservare se sine peccato sub oculis videntes quae facta sint pro peccato eorum qui prostrati sunt</span></p>
<p id="2-maccabees-12-43"><span class="verse-num">12:43</span> <span class="verse-body">et facta conlatione duodecim milia dragmas argenti misit Hierosolymam offerri pro peccato sacrificium bene et religiose de resurrectione cogitans</span></p>
<p id="2-maccabees-12-44"><span class="verse-num">12:44</span> <span class="verse-body">nisi enim eos qui ceciderant resurrecturos speraret superfluum videretur et vanum orare pro mortuis</span></p>
<p id="2-maccabees-12-45"><span class="verse-num">12:45</span> <span class="verse-body">et quia considerabat quod hii qui cum pietate dormitionem acceperant optimam haberent repositam gratiam</span></p>
<p id="2-maccabees-12-46"><span class="verse-num">12:46</span> <span class="verse-body">sancta ergo et salubris cogitatio pro defunctis exorare ut a peccato solverentur __________________________________________________________________</span></p>
<h2 id="2-maccabees-ch-13">Chapter 13</h2>
<p class="verses"><a href="#2-maccabees-13-1">1</a> <a href="#2-maccabees-13-2">2</a> <a href="#2-maccabees-13-3">3</a> <a href="#2-maccabees-13-4">4</a> <a href="#2-maccabees-13-5">5</a> <a href="#2-maccabees-13-6">6</a> <a href="#2-maccabees-13-7">7</a> <a href="#2-maccabees-13-8">8</a> <a href="#2-maccabees-13-9">9</a> <a href="#2-maccabees-13-10">10</a> <a href="#2-maccabees-13-11">11</a> <a href="#2-maccabees-13-12">12</a> <a href="#2-maccabees-13-13">13</a> <a href="#2-maccabees-13-14">14</a> <a href="#2-maccabees-13-15">15</a> <a href="#2-maccabees-13-16">16</a> <a href="#2-maccabees-13-17">17</a> <a href="#2-maccabees-13-18">18</a> <a href="#2-maccabees-13-19">19</a> <a href="#2-maccabees-13-20">20</a> <a href="#2-maccabees-13-21">21</a> <a href="#2-maccabees-13-22">22</a> <a href="#2-maccabees-13-23">23</a> <a href="#2-maccabees-13-24">24</a> <a href="#2-maccabees-13-25">25</a> <a href="#2-maccabees-13-26">26</a></p>
<p id="2-maccabees-13-1"><span class="verse-num">13:1</span> <span class="verse-body">anno centesimo quadragesimo nono cognovit Iudas Antiochum Eupatoris venire cum multitudine adversus Iudaeam</span></p>
<p id="2-maccabees-13-2"><span class="verse-num">13:2</span> <span class="verse-body">et cum eo Lysiam procuratorem et praepositum negotiorum secum habentem peditum centum decem milia et equitum quinque milia et elefantos viginti duo currus cum falcibus trecentos</span></p>
<p id="2-maccabees-13-3"><span class="verse-num">13:3</span> <span class="verse-body">commiscuit autem se illis et Menelaus et cum multa fallacia deprecabatur Antiochum non pro patriae salute sed sperans se constitui in principatum</span></p>
<p id="2-maccabees-13-4"><span class="verse-num">13:4</span> <span class="verse-body">sed Rex regum suscitavit animos Antiochi in peccatorem et suggerente Lysia hunc esse causam omnium malorum iussit ut eis est consuetudo conprehensum in eodem loco necari</span></p>
<p id="2-maccabees-13-5"><span class="verse-num">13:5</span> <span class="verse-body">erat autem in eodem loco turris quinquaginta cubitorum aggestum undique habens cineris haec prospectum habebat in praeceps</span></p>
<p id="2-maccabees-13-6"><span class="verse-num">13:6</span> <span class="verse-body">inde in cinerem deici iussit sacrilegum omnibus eum propellentibus ad interitum</span></p>
<p id="2-maccabees-13-7"><span class="verse-num">13:7</span> <span class="verse-body">et tali lege praevaricatorem legis contigit mori nec terrae dari Menelaum</span></p>
<p id="2-maccabees-13-8"><span class="verse-num">13:8</span> <span class="verse-body">et quidem satis iuste nam quia multa erga aram Dei delicta commisit cuius ignis et cinis erat sanctus ipse in cineris morte damnatus est</span></p>
<p id="2-maccabees-13-9"><span class="verse-num">13:9</span> <span class="verse-body">sed rex mente effrenatus veniebat nequiorem se Iudaeis ostensurus</span></p>
<p id="2-maccabees-13-10"><span class="verse-num">13:10</span> <span class="verse-body">quibus Iudas cognitis praecepit populo ut die ac nocte Dominum invocarent quo sicut semper et nunc adiuvaret eos</span></p>
<p id="2-maccabees-13-11"><span class="verse-num">13:11</span> <span class="verse-body">quippe qui lege et patria sanctoque templo privari vererentur ac populum qui nuper paululum respirasset ne sineret blasphemis rursum nationibus subdi</span></p>
<p id="2-maccabees-13-12"><span class="verse-num">13:12</span> <span class="verse-body">omnibus itaque id simul facientibus et petentibus a Domino misericordiam cum fletu et ieiuniis per triduum continuum prostratis hortatus est eos Iudas ut se praepararent</span></p>
<p id="2-maccabees-13-13"><span class="verse-num">13:13</span> <span class="verse-body">ipse vero cum senioribus cogitavit priusquam rex admoveret exercitum ad Iudaeam et obtineret civitatem exire et Domini iudicio committere exitum rei</span></p>
<p id="2-maccabees-13-14"><span class="verse-num">13:14</span> <span class="verse-body">dans itaque potestatem omnium Deo mundi creatori et hortatus suos ut fortiter dimicarent et usque ad mortem pro legibus templo civitate patria et civibus starent circa Modin exercitum constituit</span></p>
<p id="2-maccabees-13-15"><span class="verse-num">13:15</span> <span class="verse-body">et dato signo suis Dei victoria iuvenibus fortissimis electis nocte adgressus aulam regiam in castris interfecit viros quattuor milia et maximum elefantorum cum his qui superpositi erant</span></p>
<p id="2-maccabees-13-16"><span class="verse-num">13:16</span> <span class="verse-body">summoque metu ac perturbatione hostium replentes rebus prospere gestis abierunt</span></p>
<p id="2-maccabees-13-17"><span class="verse-num">13:17</span> <span class="verse-body">hoc autem factum est die inlucescente adiuvante eum Domini protectione</span></p>
<p id="2-maccabees-13-18"><span class="verse-num">13:18</span> <span class="verse-body">sed rex accepto gustu audaciae Iudaeorum arte difficultates locorum temptabat</span></p>
<p id="2-maccabees-13-19"><span class="verse-num">13:19</span> <span class="verse-body">et Bethsurae quod erat Iudaeorum praesidium munitum castra admovebat sed fugabatur inpingebat minuebatur</span></p>
<p id="2-maccabees-13-20"><span class="verse-num">13:20</span> <span class="verse-body">his autem qui intus erant Iudas necessaria mittebat</span></p>
<p id="2-maccabees-13-21"><span class="verse-num">13:21</span> <span class="verse-body">enuntiavit autem mysteria hostibus Rhodocus quidam de iudaico exercitu qui requisitus conprehensus conclusus est</span></p>
<p id="2-maccabees-13-22"><span class="verse-num">13:22</span> <span class="verse-body">iterum rex sermonem habuit ad eos qui erant in Bethsuris dextram dedit accepit abiit</span></p>
<p id="2-maccabees-13-23"><span class="verse-num">13:23</span> <span class="verse-body">commisit cum Iuda superatus est ut autem cognovit rebellasse Philippum Antiochiae qui relictus erat super negotia mente consternatus Iudaeos deprecans subditusque eis iurat de omnibus quibus iustum visum est et reconciliatus obtulit sacrificium honorificavit templum et munera posuit</span></p>
<p id="2-maccabees-13-24"><span class="verse-num">13:24</span> <span class="verse-body">Macchabeum amplexus est et fecit eum ab Ptolomaide usque Gerrenos ducem et principem</span></p>
<p id="2-maccabees-13-25"><span class="verse-num">13:25</span> <span class="verse-body">ut autem venit Ptolomaidam graviter ferebant Ptolomenses amicitiae conventionem indignantes ne forte foedus inrumperent</span></p>
<p id="2-maccabees-13-26"><span class="verse-num">13:26</span> <span class="verse-body">tunc ascendit Lysias tribunal et exposuit rationem et populum sedavit regressusque est Antiochiam et hoc modo regi profectio et reditus processit __________________________________________________________________</span></p>
<h2 id="2-maccabees-ch-14">Chapter 14</h2>
<p class="verses"><a href="#2-maccabees-14-1">1</a> <a href="#2-maccabees-14-2">2</a> <a href="#2-maccabees-14-3">3</a> <a href="#2-maccabees-14-4">4</a> <a href="#2-maccabees-14-5">5</a> <a href="#2-maccabees-14-6">6</a> <a href="#2-maccabees-14-7">7</a> <a href="#2-maccabees-14-8">8</a> <a href="#2-maccabees-14-9">9</a> <a href="#2-maccabees-14-10">10</a> <a href="#2-maccabees-14-11">11</a> <a href="#2-maccabees-14-12">12</a> <a href="#2-maccabees-14-13">13</a> <a href="#2-maccabees-14-14">14</a> <a href="#2-maccabees-14-15">15</a> <a href="#2-maccabees-14-16">16</a> <a href="#2-maccabees-14-17">17</a> <a href="#2-maccabees-14-18">18</a> <a href="#2-maccabees-14-19">19</a> <a href="#2-maccabees-14-20">20</a> <a href="#2-maccabees-14-21">21</a> <a href="#2-maccabees-14-22">22</a> <a href="#2-maccabees-14-23">23</a> <a href="#2-maccabees-14-24">24</a> <a href="#2-maccabees-14-25">25</a> <a href="#2-maccabees-14-26">26</a> <a href="#2-maccabees-14-27">27</a> <a href="#2-maccabees-14-28">28</a> <a href="#2-maccabees-14-29">29</a> <a href="#2-maccabees-14-30">30</a> <a href="#2-maccabees-14-31">31</a> <a href="#2-maccabees-14-32">32</a> <a href="#2-maccabees-14-33">33</a> <a href="#2-maccabees-14-34">34</a> <a href="#2-maccabees-14-35">35</a> <a href="#2-maccabees-14-36">36</a> <a href="#2-maccabees-14-37">37</a> <a href="#2-maccabees-14-38">38</a> <a href="#2-maccabees-14-39">39</a> <a href="#2-maccabees-14-40">40</a> <a href="#2-maccabees-14-41">41</a> <a href="#2-maccabees-14-42">42</a> <a href="#2-maccabees-14-43">43</a> <a href="#2-maccabees-14-44">44</a> <a href="#2-maccabees-14-45">45</a> <a href="#2-maccabees-14-46">46</a></p>
<p id="2-maccabees-14-1"><span class="verse-num">14:1</span> <span class="verse-body">sed post triennii tempus cognovit Iudas et qui cum eo erant Demetrium Seleuci cum multitudine valida et navibus per portum Tripoli ascendisse ad loca oportuna</span></p>
<p id="2-maccabees-14-2"><span class="verse-num">14:2</span> <span class="verse-body">et tenuisse regiones adversus Antiochum et eius ducem Lysiam</span></p>
<p id="2-maccabees-14-3"><span class="verse-num">14:3</span> <span class="verse-body">Alchimus autem quidam qui summus sacerdos fuerat sed voluntarie coinquinatus est temporibus commixtionis considerans nullo modo sibi esse salutem neque accessum ad altare</span></p>
<p id="2-maccabees-14-4"><span class="verse-num">14:4</span> <span class="verse-body">venit ad regem Demetrium centesimo quinquagesimo anno offerens ei auream coronam et palmam super haec et tallos qui templi esse videbantur et ipsa quidem die siluit</span></p>
<p id="2-maccabees-14-5"><span class="verse-num">14:5</span> <span class="verse-body">tempus autem oportunum dementiae suae nanctus convocatus a Demetrio ad consilium et interrogatus quibus rebus et consiliis Iudaei niterentur</span></p>
<p id="2-maccabees-14-6"><span class="verse-num">14:6</span> <span class="verse-body">respondit ipsi qui dicuntur Asidei Iudaeorum quibus praeest Iudas Macchabeus bella nutriunt et seditiones movent nec patiuntur regnum esse quietum</span></p>
<p id="2-maccabees-14-7"><span class="verse-num">14:7</span> <span class="verse-body">nam et ego defraudatus parentum gloria dico autem summo sacerdotio huc veni</span></p>
<p id="2-maccabees-14-8"><span class="verse-num">14:8</span> <span class="verse-body">primo quidem utilitatibus regis fidem servans secundo autem etiam civibus consulens nam illorum pravitate universum genus nostrum non minime vexatur</span></p>
<p id="2-maccabees-14-9"><span class="verse-num">14:9</span> <span class="verse-body">sed his singulis oro rex cognitis et regioni et generi secundum pervulgatam omnibus humanitatem tuam prospice</span></p>
<p id="2-maccabees-14-10"><span class="verse-num">14:10</span> <span class="verse-body">nam quamdiu superest Iudas inpossibile est pacem esse negotiis</span></p>
<p id="2-maccabees-14-11"><span class="verse-num">14:11</span> <span class="verse-body">talibus autem ab hoc dictis et ceteri amici hostiliter habentes adversus Iudam inflammaverunt Demetrium</span></p>
<p id="2-maccabees-14-12"><span class="verse-num">14:12</span> <span class="verse-body">qui statim Nicanorem praepositum elefantorum ducem misit Iudaeam</span></p>
<p id="2-maccabees-14-13"><span class="verse-num">14:13</span> <span class="verse-body">datis mandatis ipsum quidem Iudam caperet eos vero qui cum illo erant dispergeret et constitueret Alchimum maximi templi summum sacerdotem</span></p>
<p id="2-maccabees-14-14"><span class="verse-num">14:14</span> <span class="verse-body">tunc gentes quae de Iudaea fugerant Iudam segregatim se Nicanori miscebant miserias et clades Iudaeorum prosperitates rerum suarum existimantes</span></p>
<p id="2-maccabees-14-15"><span class="verse-num">14:15</span> <span class="verse-body">audito itaque Iudaei Nicanoris adventu et conventu nationum conspersi terra rogabant eum qui populum suum constituit eum in aeternum custodiret quique suam portionem signis evidentibus protegit</span></p>
<p id="2-maccabees-14-16"><span class="verse-num">14:16</span> <span class="verse-body">imperante autem duce statim inde moverunt et convenerunt ad castellum Dessau</span></p>
<p id="2-maccabees-14-17"><span class="verse-num">14:17</span> <span class="verse-body">Simon vero frater Iudae commiserat cum Nicanore sed conterritus est repentino adventu adversariorum</span></p>
<p id="2-maccabees-14-18"><span class="verse-num">14:18</span> <span class="verse-body">Nicanor tamen audiens virtutem comitum Iudae et animi magnitudinem quam pro patriae certaminibus habebant sanguine iudicium facere metuebat</span></p>
<p id="2-maccabees-14-19"><span class="verse-num">14:19</span> <span class="verse-body">quam ob rem misit Possidonium et Theodotum et Matthathiam ut darent dextras atque acciperent</span></p>
<p id="2-maccabees-14-20"><span class="verse-num">14:20</span> <span class="verse-body">et cum diu de his consilium ageretur et ipse dux ad multitudinem rettulisset omnium una fuit sententia amicitiis annuere</span></p>
<p id="2-maccabees-14-21"><span class="verse-num">14:21</span> <span class="verse-body">itaque diem constituerunt qua secreto inter se agerent et a singulis sellae prolatae sunt et positae</span></p>
<p id="2-maccabees-14-22"><span class="verse-num">14:22</span> <span class="verse-body">praecepit autem Iudas armatos esse locis oportunis ne forte ab hostibus repente mali aliquid oriretur et congruum conloquium fecerunt</span></p>
<p id="2-maccabees-14-23"><span class="verse-num">14:23</span> <span class="verse-body">morabatur autem Nicanor Hierosolymis et nihil inique agebat gregesque turbarum quae congregatae fuerant dimisit</span></p>
<p id="2-maccabees-14-24"><span class="verse-num">14:24</span> <span class="verse-body">habebat autem semper Iudam carum ex animo erat vero inclinatus</span></p>
<p id="2-maccabees-14-25"><span class="verse-num">14:25</span> <span class="verse-body">rogavit eum ducere uxorem filiosque procreare nuptias fecit quiete egit communiterque vivebant</span></p>
<p id="2-maccabees-14-26"><span class="verse-num">14:26</span> <span class="verse-body">Alchimus autem videns caritatem illorum ad invicem et conventiones venit ad Demetrium et dicebat Nicanorem rebus alienis adsentare Iudamque regni insidiatorem successorem sibi destinasse</span></p>
<p id="2-maccabees-14-27"><span class="verse-num">14:27</span> <span class="verse-body">itaque rex exasperatus et pessimis huius criminationibus inritatus scripsit Nicanori dicens graviter quidem se ferre de amicitiae conventione iubere tamen Macchabeum citius vinctum mittere Antiochiam</span></p>
<p id="2-maccabees-14-28"><span class="verse-num">14:28</span> <span class="verse-body">quibus cognitis Nicanor consternabatur et graviter ferebat si ea quae convenerant irrita faceret nihil laesus a viro</span></p>
<p id="2-maccabees-14-29"><span class="verse-num">14:29</span> <span class="verse-body">sed quia regi resistere non poterat oportunitatem observabat qua praeceptum perficeret</span></p>
<p id="2-maccabees-14-30"><span class="verse-num">14:30</span> <span class="verse-body">at Macchabeus videns austerius secum agere Nicanorem et consuetum occursum ferocius exhibentem intellegens non ex bono esse austeritatem istam paucis suorum congregatis occultavit se a Nicanore</span></p>
<p id="2-maccabees-14-31"><span class="verse-num">14:31</span> <span class="verse-body">quod ut ille cognovit fortiter se a viro praeventum venit ad maximum et sanctissimum templum et sacerdotibus solitas hostias offerentibus iussit sibi tradi virum</span></p>
<p id="2-maccabees-14-32"><span class="verse-num">14:32</span> <span class="verse-body">quibus cum iuramento dicentibus nescire se ubi esset qui quaerebatur extendens manum ad templum</span></p>
<p id="2-maccabees-14-33"><span class="verse-num">14:33</span> <span class="verse-body">iuravit nisi mihi vinctum Iudam tradideritis istud Dei fanum in planitiem deducam et altare effodiam et templum hoc Libero patri consecrabo</span></p>
<p id="2-maccabees-14-34"><span class="verse-num">14:34</span> <span class="verse-body">et his dictis abiit sacerdotes autem protendentes manus in caelum invocabant eum qui semper propugnator esset gentis ipsorum haec dicentes</span></p>
<p id="2-maccabees-14-35"><span class="verse-num">14:35</span> <span class="verse-body">tu Domine qui universitatis nullius indiges voluisti templum habitationis tuae fieri in nobis</span></p>
<p id="2-maccabees-14-36"><span class="verse-num">14:36</span> <span class="verse-body">et nunc sancte sanctorum omnium Domine conserva in aeternum inpollutam domum istam quae nuper mundata est</span></p>
<p id="2-maccabees-14-37"><span class="verse-num">14:37</span> <span class="verse-body">Razias autem quidam de senioribus ab Hierosolymis delatus est Nicanori vir amator civitatis et bene audiens qui pro adfectu pater Iudaeorum appellabatur</span></p>
<p id="2-maccabees-14-38"><span class="verse-num">14:38</span> <span class="verse-body">hic multis temporibus continentiae propositum tenuit in iudaismo corpusque et animam tradere contentus pro perseverantia</span></p>
<p id="2-maccabees-14-39"><span class="verse-num">14:39</span> <span class="verse-body">volens autem Nicanor manifestare odium quod habebat in Iudaeos misit milites quingentos ut eum conprehenderent</span></p>
<p id="2-maccabees-14-40"><span class="verse-num">14:40</span> <span class="verse-body">putabat enim si illum decepisset se cladem maximam Iudaeis inlaturum</span></p>
<p id="2-maccabees-14-41"><span class="verse-num">14:41</span> <span class="verse-body">turbis autem inruere domum eius et ianuam disrumpere atque ignem admovere cupientibus cum iam conprehenderetur gladio se petit</span></p>
<p id="2-maccabees-14-42"><span class="verse-num">14:42</span> <span class="verse-body">eligens nobiliter mori potius quam subditus fieri peccatoribus et contra natales suos indignis iniuriis agi</span></p>
<p id="2-maccabees-14-43"><span class="verse-num">14:43</span> <span class="verse-body">sed cum per festinationem non certo ictu plagam dedisset et turbae intra ostia inrumperent recurrens audenter ad murum praecipitavit semet ipsum viriliter in turbas</span></p>
<p id="2-maccabees-14-44"><span class="verse-num">14:44</span> <span class="verse-body">quibus velociter locum dantibus casui eius venit per mediam cervicem</span></p>
<p id="2-maccabees-14-45"><span class="verse-num">14:45</span> <span class="verse-body">et cum adhuc spiraret accensis animis surrexit cum et sanguis eius magno fluxu deflueret saucius cursu turbam pertransiit</span></p>
<p id="2-maccabees-14-46"><span class="verse-num">14:46</span> <span class="verse-body">et stans super petram quandam praeruptam et iam exsanguis effectus conplexus intestina sua utrisque manibus proiecit super turbas invocans Dominatorem vitae ac spiritus ut haec illi iterum redderet atque ita vita defunctus est __________________________________________________________________</span></p>
<h2 id="2-maccabees-ch-15">Chapter 15</h2>
<p class="verses"><a href="#2-maccabees-15-1">1</a> <a href="#2-maccabees-15-2">2</a> <a href="#2-maccabees-15-3">3</a> <a href="#2-maccabees-15-4">4</a> <a href="#2-maccabees-15-5">5</a> <a href="#2-maccabees-15-6">6</a> <a href="#2-maccabees-15-7">7</a> <a href="#2-maccabees-15-8">8</a> <a href="#2-maccabees-15-9">9</a> <a href="#2-maccabees-15-10">10</a> <a href="#2-maccabees-15-11">11</a> <a href="#2-maccabees-15-12">12</a> <a href="#2-maccabees-15-13">13</a> <a href="#2-maccabees-15-14">14</a> <a href="#2-maccabees-15-15">15</a> <a href="#2-maccabees-15-16">16</a> <a href="#2-maccabees-15-17">17</a> <a href="#2-maccabees-15-18">18</a> <a href="#2-maccabees-15-19">19</a> <a href="#2-maccabees-15-20">20</a> <a href="#2-maccabees-15-21">21</a> <a href="#2-maccabees-15-22">22</a> <a href="#2-maccabees-15-23">23</a> <a href="#2-maccabees-15-24">24</a> <a href="#2-maccabees-15-25">25</a> <a href="#2-maccabees-15-26">26</a> <a href="#2-maccabees-15-27">27</a> <a href="#2-maccabees-15-28">28</a> <a href="#2-maccabees-15-29">29</a> <a href="#2-maccabees-15-30">30</a> <a href="#2-maccabees-15-31">31</a> <a href="#2-maccabees-15-32">32</a> <a href="#2-maccabees-15-33">33</a> <a href="#2-maccabees-15-34">34</a> <a href="#2-maccabees-15-35">35</a> <a href="#2-maccabees-15-36">36</a> <a href="#2-maccabees-15-37">37</a> <a href="#2-maccabees-15-38">38</a> <a href="#2-maccabees-15-39">39</a></p>
<p id="2-maccabees-15-1"><span class="verse-num">15:1</span> <span class="verse-body">Nicanor autem ut conperit Iudam esse in locis Samariae cogitavit die sabbati cum omni impetu committere</span></p>
<p id="2-maccabees-15-2"><span class="verse-num">15:2</span> <span class="verse-body">Iudaeis vero qui illum per necessitatem sequebantur dicentibus ne ita ferociter et barbare feceris sed honorem tribue diei sanctificationis et honora eum qui universa conspicit</span></p>
<p id="2-maccabees-15-3"><span class="verse-num">15:3</span> <span class="verse-body">at ille infelix interrogavit si est potens in saeculo qui imperavit agi diem sabbatorum</span></p>
<p id="2-maccabees-15-4"><span class="verse-num">15:4</span> <span class="verse-body">et respondentibus illis est Dominus vivus ipse in caelo potens qui iussit agi septimam diem</span></p>
<p id="2-maccabees-15-5"><span class="verse-num">15:5</span> <span class="verse-body">at ille ait et ego potens sum super terram qui impero sumi arma et negotia regis impleri tamen non obtinuit ut consilium perficeret</span></p>
<p id="2-maccabees-15-6"><span class="verse-num">15:6</span> <span class="verse-body">et Nicanor quidem cum summa superbia erectus cogitaverat commune tropeum statuere de Iuda</span></p>
<p id="2-maccabees-15-7"><span class="verse-num">15:7</span> <span class="verse-body">Macchabeus autem confidebat semper cum omni spe auxilium sibi a Domino adfuturum</span></p>
<p id="2-maccabees-15-8"><span class="verse-num">15:8</span> <span class="verse-body">et hortabatur suos ne formidarent ad adventum nationum sed in mente haberent adiutoria sibi facta de caelo et nunc sperarent ab Omnipotente adfuturam sibi victoriam</span></p>
<p id="2-maccabees-15-9"><span class="verse-num">15:9</span> <span class="verse-body">et adlocutus illos de lege et prophetis admonens etiam certaminum quae fecerant prius promptiores eos constituit</span></p>
<p id="2-maccabees-15-10"><span class="verse-num">15:10</span> <span class="verse-body">et ita animis eorum erectis simul ostendens gentium fallaciam et iuramentorum praevaricationem</span></p>
<p id="2-maccabees-15-11"><span class="verse-num">15:11</span> <span class="verse-body">singulos autem illorum armavit non clypei et hastae munitione sed sermonibus optimis et hortationibus exposito digno fide somnio per quod universos laetificavit</span></p>
<p id="2-maccabees-15-12"><span class="verse-num">15:12</span> <span class="verse-body">erat autem huiusmodi visus Onian qui fuerat summus sacerdos virum bonum et benignum verecundum visu modestum moribus et eloquio decorum et qui a puero in virtutibus exercitatus sit manus protendentem orare pro omni populo Iudaeorum</span></p>
<p id="2-maccabees-15-13"><span class="verse-num">15:13</span> <span class="verse-body">post haec apparuisse et alium virum aetate et gloria mirabilem et magni decoris habitudine circa illum</span></p>
<p id="2-maccabees-15-14"><span class="verse-num">15:14</span> <span class="verse-body">respondentem vero Onian dixisse hic est fratrum amator et populi Israhel hic est qui multum orat pro populo et universa sancta civitate Hieremias propheta Dei</span></p>
<p id="2-maccabees-15-15"><span class="verse-num">15:15</span> <span class="verse-body">extendisse autem Hieremiam dexteram et dedisse Iudae gladium aureum dicentem</span></p>
<p id="2-maccabees-15-16"><span class="verse-num">15:16</span> <span class="verse-body">accipe sanctum gladium munus a Deo quo deicies adversarios populi mei Israhel</span></p>
<p id="2-maccabees-15-17"><span class="verse-num">15:17</span> <span class="verse-body">exhortati itaque Iudae sermonibus bonis valde de quibus extolli possit impetus et animi iuvenum confortari statuerunt dimicare et confligere fortiter ut virtus de negotiis iudicaret eo quod civitas et sancta et templum periclitaretur</span></p>
<p id="2-maccabees-15-18"><span class="verse-num">15:18</span> <span class="verse-body">erat enim pro uxoribus et filiis itemque pro fratribus et cognatis minor sollicitudo maximus vero et primus pro sanctitate timor erat templi</span></p>
<p id="2-maccabees-15-19"><span class="verse-num">15:19</span> <span class="verse-body">sed et eos qui in civitate erant non minima sollicitudo habebat pro his qui congressi erant</span></p>
<p id="2-maccabees-15-20"><span class="verse-num">15:20</span> <span class="verse-body">et cum iam omnes sperarent iudicium futurum hostisque adesset atque exercitus esset ordinatus bestiae equitesque oportuno in loco conpositi</span></p>
<p id="2-maccabees-15-21"><span class="verse-num">15:21</span> <span class="verse-body">considerans Macchabeus adventum multitudinis et adparatum varium armorum ac ferocitatem bestiarum extendens manum in caelum prodigia facientem Dominum invocavit qui non secundum armorum potentiam sed prout ipsi placet dat dignis victoriam</span></p>
<p id="2-maccabees-15-22"><span class="verse-num">15:22</span> <span class="verse-body">dixit autem invocans hoc modo tu Domine misisti angelum tuum sub Ezechia rege Iudae et interfecisti de castris Sennacherim centum octoginta quinque milia</span></p>
<p id="2-maccabees-15-23"><span class="verse-num">15:23</span> <span class="verse-body">et nunc Dominator caelorum mitte angelum tuum bonum ante nos in timore et tremore magnitudinis brachii tui</span></p>
<p id="2-maccabees-15-24"><span class="verse-num">15:24</span> <span class="verse-body">ut metuant qui cum blasphemia veniunt adversus sanctum populum tuum et hic quidem ita peroravit</span></p>
<p id="2-maccabees-15-25"><span class="verse-num">15:25</span> <span class="verse-body">Nicanor autem et qui cum ipso erant cum tubis et canticis admovebant</span></p>
<p id="2-maccabees-15-26"><span class="verse-num">15:26</span> <span class="verse-body">Iudas vero et qui cum eo erant invocato Deo per orationes congressi sunt</span></p>
<p id="2-maccabees-15-27"><span class="verse-num">15:27</span> <span class="verse-body">manu quidem pugnantes sed cordibus Dominum orantes prostraverunt non minus triginta milia praesentia Dei magnifice delectati</span></p>
<p id="2-maccabees-15-28"><span class="verse-num">15:28</span> <span class="verse-body">cumque cessassent et cum gaudio redirent cognoverunt Nicanorem ruisse cum armis suis</span></p>
<p id="2-maccabees-15-29"><span class="verse-num">15:29</span> <span class="verse-body">facto itaque clamore et perturbatione suscitata patria voce omnipotentem Dominum benedicebant</span></p>
<p id="2-maccabees-15-30"><span class="verse-num">15:30</span> <span class="verse-body">praecepit autem Iudas qui per omnia corpore et animo emori pro civibus paratus erat caput Nicanoris et manum cum umero abscisam Hierosolymam perferri</span></p>
<p id="2-maccabees-15-31"><span class="verse-num">15:31</span> <span class="verse-body">quo cum convenisset convocatis contribulibus et sacerdotibus ad altare arcersiit et eos qui in arce erant</span></p>
<p id="2-maccabees-15-32"><span class="verse-num">15:32</span> <span class="verse-body">et ostenso capite Nicanoris et manu nefaria quam extendens contra domum sanctam omnipotentis Dei magnifice gloriatus est</span></p>
<p id="2-maccabees-15-33"><span class="verse-num">15:33</span> <span class="verse-body">linguam etiam impii Nicanoris praecisam iussit particulatim avibus dari manum autem dementis contra templum suspendi</span></p>
<p id="2-maccabees-15-34"><span class="verse-num">15:34</span> <span class="verse-body">omnes igitur caeli Dominum benedixerunt dicentes benedictus qui locum suum incontaminatum conservavit</span></p>
<p id="2-maccabees-15-35"><span class="verse-num">15:35</span> <span class="verse-body">suspendit autem Nicanoris caput in summa arce evidens ut esset et manifestum sit auxilii Dei</span></p>
<p id="2-maccabees-15-36"><span class="verse-num">15:36</span> <span class="verse-body">itaque omnes communi consilio decreverunt nullo modo diem istum absque celebritate praeterire</span></p>
<p id="2-maccabees-15-37"><span class="verse-num">15:37</span> <span class="verse-body">habere autem celebritatem tertiadecima die mensis adar quod dicitur voce syriaca pridie Mardochei die</span></p>
<p id="2-maccabees-15-38"><span class="verse-num">15:38</span> <span class="verse-body">igitur his erga Nicanorem gestis et ex illis temporibus ab Hebraeis civitate possessa ego quoque in his finem faciam sermonis</span></p>
<p id="2-maccabees-15-39"><span class="verse-num">15:39</span> <span class="verse-body">et siquidem bene et ut historiae conpetit et ipse velim si autem minus digne concedendum est mihi __________________________________________________________________</span></p>
