<h1>Baruch</h1>
<p class="chapters"><a href="#baruch-ch-1">1</a> <a href="#baruch-ch-2">2</a> <a href="#baruch-ch-3">3</a> <a href="#baruch-ch-4">4</a> <a href="#baruch-ch-5">5</a> <a href="#baruch-ch-6">6</a></p>
<h2 id="baruch-ch-1">Chapter 1</h2>
<p class="verses"><a href="#baruch-1-1">1</a> <a href="#baruch-1-2">2</a> <a href="#baruch-1-3">3</a> <a href="#baruch-1-4">4</a> <a href="#baruch-1-5">5</a> <a href="#baruch-1-6">6</a> <a href="#baruch-1-7">7</a> <a href="#baruch-1-8">8</a> <a href="#baruch-1-9">9</a> <a href="#baruch-1-10">10</a> <a href="#baruch-1-11">11</a> <a href="#baruch-1-12">12</a> <a href="#baruch-1-13">13</a> <a href="#baruch-1-14">14</a> <a href="#baruch-1-15">15</a> <a href="#baruch-1-16">16</a> <a href="#baruch-1-17">17</a> <a href="#baruch-1-18">18</a> <a href="#baruch-1-19">19</a> <a href="#baruch-1-20">20</a> <a href="#baruch-1-21">21</a> <a href="#baruch-1-22">22</a></p>
<p id="baruch-1-1"><span class="verse-num">1:1</span> <span class="verse-body">et haec verba libri quae scripsit Baruch filius Neeri filius Maasei filii Sedechiae filii Sedei filii Helchiae in Babylonia</span></p>
<p id="baruch-1-2"><span class="verse-num">1:2</span> <span class="verse-body">in anno quinto in septima die mensis in tempore quo ceperunt Chaldei Hierusalem et succenderunt eam igni</span></p>
<p id="baruch-1-3"><span class="verse-num">1:3</span> <span class="verse-body">et legit Baruch verba libri huius ad aures Iechoniae filii Ioachim regis Iuda et ad aures universi populi venientis ad librum</span></p>
<p id="baruch-1-4"><span class="verse-num">1:4</span> <span class="verse-body">et ad aures potentium filiorum regum et ad aures presbyterorum et ad aures populi a minimo usque ad magnum eorum omnium habitantium in Babylonia ad flumen Sudi</span></p>
<p id="baruch-1-5"><span class="verse-num">1:5</span> <span class="verse-body">qui audientes plorabant et ieiunabant et orabant in conspectu Domini</span></p>
<p id="baruch-1-6"><span class="verse-num">1:6</span> <span class="verse-body">et collegerunt pecuniam secundum quod potuit uniuscuiusque manus</span></p>
<p id="baruch-1-7"><span class="verse-num">1:7</span> <span class="verse-body">et miserunt in Hierusalem ad Ioachim filium Helchiae filii Salom sacerdotem et ad sacerdotes et ad omnem populum qui inventi sunt cum eo in Hierusalem</span></p>
<p id="baruch-1-8"><span class="verse-num">1:8</span> <span class="verse-body">cum acciperet vasa templi Domini quae ablata fuerant de templo revocare in terram Iuda decima die illius sivan vasa argentea quae fecit Sedechias filius Iosiae rex Iuda</span></p>
<p id="baruch-1-9"><span class="verse-num">1:9</span> <span class="verse-body">posteaquam cepisset Nabuchodonosor rex Babylonum Iechoniam et principes et vinctos et potentes et populum terrae ab Hierusalem et duxit eos in Babyloniam</span></p>
<p id="baruch-1-10"><span class="verse-num">1:10</span> <span class="verse-body">et dixerunt ecce misimus ad vos pecunias de quibus emite holocaustomata et tus et facite manna et offerte pro peccato ad aram Domini Dei nostri</span></p>
<p id="baruch-1-11"><span class="verse-num">1:11</span> <span class="verse-body">et orate pro vita Nabuchodonosor regis Babyloniae et pro vita Balthasar filii eius ut sint dies ipsorum sicut dies caeli super terram</span></p>
<p id="baruch-1-12"><span class="verse-num">1:12</span> <span class="verse-body">et det Dominus virtutem nobis et inluminet oculos nostros ut vivamus sub umbra Nabuchodonosor regis Babyloniae et sub umbra Balthasar filii eius et serviamus eis multis diebus et inveniamus gratiam in conspectu eorum</span></p>
<p id="baruch-1-13"><span class="verse-num">1:13</span> <span class="verse-body">et pro nobis ipsis orate ad Dominum Deum nostrum quia peccavimus Domino Deo nostro et non est aversus furor eius a nobis usque in hunc diem</span></p>
<p id="baruch-1-14"><span class="verse-num">1:14</span> <span class="verse-body">et legite librum istum quem misimus ad vos recitari in templo Domini in die sollemni et in die oportuno</span></p>
<p id="baruch-1-15"><span class="verse-num">1:15</span> <span class="verse-body">et dicetis Domino Deo nostro iustitia nobis autem confusio faciei nostrae sicut dies haec omni Iuda et habitantibus in Hierusalem</span></p>
<p id="baruch-1-16"><span class="verse-num">1:16</span> <span class="verse-body">regibus nostris et principibus nostris sacerdotibus nostris et prophetis nostris et patribus nostris</span></p>
<p id="baruch-1-17"><span class="verse-num">1:17</span> <span class="verse-body">peccavimus ante Dominum nostrum et non credidimus diffidentes in eum</span></p>
<p id="baruch-1-18"><span class="verse-num">1:18</span> <span class="verse-body">et non fuimus subiectibiles illi et non obaudivimus vocem Domini Dei nostri ut ambularemus in mandatis eius quibus dedit nobis</span></p>
<p id="baruch-1-19"><span class="verse-num">1:19</span> <span class="verse-body">a die qua eduxit patres nostros de terra Aegypti usque in hunc diem eramus incredibiles ad Dominum Deum nostrum et dissipati recessimus ne audiremus vocem ipsius</span></p>
<p id="baruch-1-20"><span class="verse-num">1:20</span> <span class="verse-body">et adheserunt nobis mala multa et maledictiones quae constituit Dominus Moysi servo suo qui eduxit patres nostros de terra Aegypti dare nobis terram fluentem lac et mel sicut hodierna die</span></p>
<p id="baruch-1-21"><span class="verse-num">1:21</span> <span class="verse-body">et non audivimus vocem Domini Dei nostri secundum omnia verba prophetarum quos misit ad nos</span></p>
<p id="baruch-1-22"><span class="verse-num">1:22</span> <span class="verse-body">et abivimus unusquisque in sensum cordis nostri maligni operari diis alienis facientes mala ante oculos Domini Dei nostri __________________________________________________________________</span></p>
<h2 id="baruch-ch-2">Chapter 2</h2>
<p class="verses"><a href="#baruch-2-1">1</a> <a href="#baruch-2-2">2</a> <a href="#baruch-2-3">3</a> <a href="#baruch-2-4">4</a> <a href="#baruch-2-5">5</a> <a href="#baruch-2-6">6</a> <a href="#baruch-2-7">7</a> <a href="#baruch-2-8">8</a> <a href="#baruch-2-9">9</a> <a href="#baruch-2-10">10</a> <a href="#baruch-2-11">11</a> <a href="#baruch-2-12">12</a> <a href="#baruch-2-13">13</a> <a href="#baruch-2-14">14</a> <a href="#baruch-2-15">15</a> <a href="#baruch-2-16">16</a> <a href="#baruch-2-17">17</a> <a href="#baruch-2-18">18</a> <a href="#baruch-2-19">19</a> <a href="#baruch-2-20">20</a> <a href="#baruch-2-21">21</a> <a href="#baruch-2-22">22</a> <a href="#baruch-2-23">23</a> <a href="#baruch-2-24">24</a> <a href="#baruch-2-25">25</a> <a href="#baruch-2-26">26</a> <a href="#baruch-2-27">27</a> <a href="#baruch-2-28">28</a> <a href="#baruch-2-29">29</a> <a href="#baruch-2-30">30</a> <a href="#baruch-2-31">31</a> <a href="#baruch-2-32">32</a> <a href="#baruch-2-33">33</a> <a href="#baruch-2-34">34</a> <a href="#baruch-2-35">35</a></p>
<p id="baruch-2-1"><span class="verse-num">2:1</span> <span class="verse-body">propter quod statuit Dominus Deus noster verbum suum quod locutus est ad nos et ad iudices nostros qui iudicaverunt in Israhel et ad reges nostros et ad principes nostros et ad omnem Israhel et Iuda</span></p>
<p id="baruch-2-2"><span class="verse-num">2:2</span> <span class="verse-body">ut adduceret Dominus super nos mala magna quae non sunt facta sub caelo quemadmodum facta sunt Hierusalem secundum quae scripta sunt in lege Moysi</span></p>
<p id="baruch-2-3"><span class="verse-num">2:3</span> <span class="verse-body">ut manducaret homo carnes filii sui et carnes filiae suae</span></p>
<p id="baruch-2-4"><span class="verse-num">2:4</span> <span class="verse-body">et dedit illos sub manus regum omnium qui sunt in circuitu nostro in inproperium et in desolationem et in omnibus populis quo nos dispersit Dominus</span></p>
<p id="baruch-2-5"><span class="verse-num">2:5</span> <span class="verse-body">et facti sumus subtus et non supra quia peccavimus Domino Deo nostro non obaudiendo vocem ipsius</span></p>
<p id="baruch-2-6"><span class="verse-num">2:6</span> <span class="verse-body">Domino Deo nostro iustitia nobis autem et patribus nostris confusio faciei sicut dies haec</span></p>
<p id="baruch-2-7"><span class="verse-num">2:7</span> <span class="verse-body">quae locutus est Dominus super nos omnia mala haec quae evenerunt super nos</span></p>
<p id="baruch-2-8"><span class="verse-num">2:8</span> <span class="verse-body">et non sumus deprecati faciem Domini Dei nostri ut reverteremur unusquisque nostrum a viis nostris pessimis</span></p>
<p id="baruch-2-9"><span class="verse-num">2:9</span> <span class="verse-body">et vigilavit Dominus in malis et adduxit ea super nos quia iustus est Dominus in omnibus operibus suis quae mandavit nobis</span></p>
<p id="baruch-2-10"><span class="verse-num">2:10</span> <span class="verse-body">et non audivimus vocem ipsius ut iremus in praeceptis Domini quae dedit ante faciem nostram</span></p>
<p id="baruch-2-11"><span class="verse-num">2:11</span> <span class="verse-body">et nunc Domine Deus Israhel qui eduxisti plebem tuam de terra Aegypti in manu valida et in signis et in prodigiis et in virtute tua magna et in brachio excelso et fecisti tibi nomen sicut dies iste</span></p>
<p id="baruch-2-12"><span class="verse-num">2:12</span> <span class="verse-body">peccavimus impie egimus inique gessimus Domine Deus noster in omnibus iustitiis tuis</span></p>
<p id="baruch-2-13"><span class="verse-num">2:13</span> <span class="verse-body">avertatur ira tua a nobis quia derelicti sumus pauci inter gentes ubi dispersisti nos</span></p>
<p id="baruch-2-14"><span class="verse-num">2:14</span> <span class="verse-body">exaudi Domine preces nostras et orationes nostras et educ nos propter te et da nobis invenire gratiam ante faciem eorum qui nos abduxerunt</span></p>
<p id="baruch-2-15"><span class="verse-num">2:15</span> <span class="verse-body">ut sciat omnis terra quia tu es Dominus Deus noster et quia nomen tuum invocatum est super Israhel et super genus ipsius</span></p>
<p id="baruch-2-16"><span class="verse-num">2:16</span> <span class="verse-body">respice Domine de domo sancta tua in nos et inclina aurem tuam et audi</span></p>
<p id="baruch-2-17"><span class="verse-num">2:17</span> <span class="verse-body">aperi oculos tuos et vide quia non mortui qui sunt in inferno quorum spiritus acceptus est a visceribus suis dabunt honorem et iustificationem Domino</span></p>
<p id="baruch-2-18"><span class="verse-num">2:18</span> <span class="verse-body">sed anima quae tristis est super magnitudine et incedit curva et infirmis et oculi deficientes et anima esuriens dat tibi gloriam et iustitiam Domino</span></p>
<p id="baruch-2-19"><span class="verse-num">2:19</span> <span class="verse-body">quia non secundum iustitias patrum nostrorum nos fundimus misericordiam ante conspectum tuum Domine Deus noster</span></p>
<p id="baruch-2-20"><span class="verse-num">2:20</span> <span class="verse-body">sed quia misisti iram tuam et furorem tuum super nos sicut locutus es in manus puerorum tuorum prophetarum dicens</span></p>
<p id="baruch-2-21"><span class="verse-num">2:21</span> <span class="verse-body">sic dicit Dominus inclinate umerum vestrum et cervicem vestram et opera facite regi Babylonis et sedebitis in terra quam dedi patribus vestris</span></p>
<p id="baruch-2-22"><span class="verse-num">2:22</span> <span class="verse-body">quod si autem non audieritis vocem Domini Dei vestri operari regi Babyloniae defectionem faciam de civitatibus Iuda et a foris Hierusalem</span></p>
<p id="baruch-2-23"><span class="verse-num">2:23</span> <span class="verse-body">et auferam a vobis vocem iucunditatis et vocem gaudimonii et vocem sponsi et vocem sponsae et erit omnis terra sine vestigio ab inhabitantibus eam</span></p>
<p id="baruch-2-24"><span class="verse-num">2:24</span> <span class="verse-body">et non audierunt vocem tuam ut operarentur regi Babyloniae et statuisti verba tua quae locutus es in manibus puerorum tuorum prophetarum ut proferrentur ossa regum nostrorum et ossa patrum nostrorum de loco suo</span></p>
<p id="baruch-2-25"><span class="verse-num">2:25</span> <span class="verse-body">et ecce sunt proiecta in calore solis et in gelu noctis et mortui sunt in doloribus pessimis in fame et in gladio et in emissione</span></p>
<p id="baruch-2-26"><span class="verse-num">2:26</span> <span class="verse-body">et posuisti templum in quo invocatum est nomen tuum in ipso sicut haec dies propter iniquitatem domus Israhel et domus Iuda</span></p>
<p id="baruch-2-27"><span class="verse-num">2:27</span> <span class="verse-body">et fecisti in nobis Domine Deus noster secundum omnem benignitatem tuam et secundum omnem miserationem tuam illam magnam</span></p>
<p id="baruch-2-28"><span class="verse-num">2:28</span> <span class="verse-body">sicut locutus es in manu pueri tui Moysi in die qua praecepisti ei scribere legem tuam coram filiis Israhel</span></p>
<p id="baruch-2-29"><span class="verse-num">2:29</span> <span class="verse-body">dicens si non obaudieritis vocem meam ambitio haec magna et multa convertetur in minimo inter gentes quo ego dispergam illos</span></p>
<p id="baruch-2-30"><span class="verse-num">2:30</span> <span class="verse-body">quia scio quod me non audiet populus populus est enim dura cervice et convertetur ad cor suum in terra captivitatis suae</span></p>
<p id="baruch-2-31"><span class="verse-num">2:31</span> <span class="verse-body">et scient quoniam ego sum Dominus Deus eorum et dabo eis cor et audient aures</span></p>
<p id="baruch-2-32"><span class="verse-num">2:32</span> <span class="verse-body">et laudabunt me in terra captivitatis suae et memores erunt nominis mei</span></p>
<p id="baruch-2-33"><span class="verse-num">2:33</span> <span class="verse-body">et avertent se a dorso suo duro et a malignitatibus suis quia reminiscentur viam patrum suorum qui peccaverunt in me</span></p>
<p id="baruch-2-34"><span class="verse-num">2:34</span> <span class="verse-body">et revocabo illos in terram quam iuravi patribus illorum Abraham et Isaac et Iacob et dominabuntur eius et multiplicabo eos et non minorabuntur</span></p>
<p id="baruch-2-35"><span class="verse-num">2:35</span> <span class="verse-body">et statuam illis testamentum alterum sempiternum ut sim illis in Deum et ipsi erunt mihi in populum et non movebo amplius populum meum filios Israhel a terra quam dedi illis __________________________________________________________________</span></p>
<h2 id="baruch-ch-3">Chapter 3</h2>
<p class="verses"><a href="#baruch-3-1">1</a> <a href="#baruch-3-2">2</a> <a href="#baruch-3-3">3</a> <a href="#baruch-3-4">4</a> <a href="#baruch-3-5">5</a> <a href="#baruch-3-6">6</a> <a href="#baruch-3-7">7</a> <a href="#baruch-3-8">8</a> <a href="#baruch-3-9">9</a> <a href="#baruch-3-10">10</a> <a href="#baruch-3-11">11</a> <a href="#baruch-3-12">12</a> <a href="#baruch-3-13">13</a> <a href="#baruch-3-14">14</a> <a href="#baruch-3-15">15</a> <a href="#baruch-3-16">16</a> <a href="#baruch-3-17">17</a> <a href="#baruch-3-18">18</a> <a href="#baruch-3-19">19</a> <a href="#baruch-3-20">20</a> <a href="#baruch-3-21">21</a> <a href="#baruch-3-22">22</a> <a href="#baruch-3-23">23</a> <a href="#baruch-3-24">24</a> <a href="#baruch-3-25">25</a> <a href="#baruch-3-26">26</a> <a href="#baruch-3-27">27</a> <a href="#baruch-3-28">28</a> <a href="#baruch-3-29">29</a> <a href="#baruch-3-30">30</a> <a href="#baruch-3-31">31</a> <a href="#baruch-3-32">32</a> <a href="#baruch-3-33">33</a> <a href="#baruch-3-34">34</a> <a href="#baruch-3-35">35</a> <a href="#baruch-3-36">36</a> <a href="#baruch-3-37">37</a> <a href="#baruch-3-38">38</a></p>
<p id="baruch-3-1"><span class="verse-num">3:1</span> <span class="verse-body">et nunc Domine omnipotens Deus Israhel anima in angustiis et spiritus anxius clamat ad te</span></p>
<p id="baruch-3-2"><span class="verse-num">3:2</span> <span class="verse-body">audi Domine et miserere quia Deus es misericors et miserere nostri quia peccavimus ante te</span></p>
<p id="baruch-3-3"><span class="verse-num">3:3</span> <span class="verse-body">quia tu sedes in sempiternum et nos peribimus in aevum</span></p>
<p id="baruch-3-4"><span class="verse-num">3:4</span> <span class="verse-body">Domine omnipotens Deus Israhel audi nunc orationem mortuorum Israhel et filiorum ipsorum qui peccaverunt ante te et non audierunt vocem Domini Dei sui et adglutinata sunt nobis mala</span></p>
<p id="baruch-3-5"><span class="verse-num">3:5</span> <span class="verse-body">noli meminisse iniquitates patrum nostrorum sed memento manus tuae et nominis tui in tempore isto</span></p>
<p id="baruch-3-6"><span class="verse-num">3:6</span> <span class="verse-body">quia tu es Dominus Deus noster et laudabimus te Domine</span></p>
<p id="baruch-3-7"><span class="verse-num">3:7</span> <span class="verse-body">quia propter hoc dedisti timorem tuum in cordibus nostris et ut invocemus nomen tuum et laudemus te in captivitate nostra quia convertemus iniquitatem patrum nostrorum qui peccaverunt ante te</span></p>
<p id="baruch-3-8"><span class="verse-num">3:8</span> <span class="verse-body">et ecce nos hodie in captivitate nostra sumus quo nos dispersisti in inproperium et in maledictum et in peccatum secundum omnes iniquitates patrum nostrorum qui discesserunt a te Domine Deus noster</span></p>
<p id="baruch-3-9"><span class="verse-num">3:9</span> <span class="verse-body">audi Israhel mandata vitae auribus percipite ut scias prudentiam</span></p>
<p id="baruch-3-10"><span class="verse-num">3:10</span> <span class="verse-body">quid est Israhel quid est quod in terra es inimicorum</span></p>
<p id="baruch-3-11"><span class="verse-num">3:11</span> <span class="verse-body">inveterasti in terra aliena coinquinatus es cum mortuis deputatus es cum descendentibus in infernum</span></p>
<p id="baruch-3-12"><span class="verse-num">3:12</span> <span class="verse-body">dereliquisti fontem sapientiae</span></p>
<p id="baruch-3-13"><span class="verse-num">3:13</span> <span class="verse-body">si in via Dei ambulasses habitasses in pace sempiterna</span></p>
<p id="baruch-3-14"><span class="verse-num">3:14</span> <span class="verse-body">disce ubi sit prudentia ubi sit virtus ubi sit intellectus ut scias simul ubi sit longiturnitas vitae et victus ubi sit lumen oculorum et pax</span></p>
<p id="baruch-3-15"><span class="verse-num">3:15</span> <span class="verse-body">quis invenit locum eius et quis intravit in thesauros eius</span></p>
<p id="baruch-3-16"><span class="verse-num">3:16</span> <span class="verse-body">ubi sunt principes gentium et qui dominantur super bestias quae sunt super terram</span></p>
<p id="baruch-3-17"><span class="verse-num">3:17</span> <span class="verse-body">qui in avibus caeli inludunt</span></p>
<p id="baruch-3-18"><span class="verse-num">3:18</span> <span class="verse-body">qui argentum thesaurizant et aurum in quo confidebant homines et non est finis adquisitionis eorum qui argentum fabricant et solliciti sunt nec est inventio operum illorum</span></p>
<p id="baruch-3-19"><span class="verse-num">3:19</span> <span class="verse-body">exterminati sunt et ad inferos descenderunt et alii loco eorum exsurrexerunt</span></p>
<p id="baruch-3-20"><span class="verse-num">3:20</span> <span class="verse-body">iuvenes viderunt lumen et habitaverunt super terram viam autem disciplinae ignoraverunt</span></p>
<p id="baruch-3-21"><span class="verse-num">3:21</span> <span class="verse-body">neque intellexerunt semitas eius neque filii eorum susceperunt eam a facie ipsorum longe facta est</span></p>
<p id="baruch-3-22"><span class="verse-num">3:22</span> <span class="verse-body">non est audita in terra Chanaan neque visa est in Theman</span></p>
<p id="baruch-3-23"><span class="verse-num">3:23</span> <span class="verse-body">filii quoque Agar qui exquirunt prudentiam quae de terra est negotiatores Merrae et Theman et fabulatores et exquisitores intellegentiae viam autem sapientiae nescierunt neque commemorati sunt semitas eius</span></p>
<p id="baruch-3-24"><span class="verse-num">3:24</span> <span class="verse-body">o Israhel quam magna est domus Dei et ingens locus possessionis eius</span></p>
<p id="baruch-3-25"><span class="verse-num">3:25</span> <span class="verse-body">magnus et non habet finem excelsus et inmensus</span></p>
<p id="baruch-3-26"><span class="verse-num">3:26</span> <span class="verse-body">ibi fuerunt gigantes nominati illi qui ab initio fuerunt statura magna scientes bellum</span></p>
<p id="baruch-3-27"><span class="verse-num">3:27</span> <span class="verse-body">non hos elegit Deus neque viam disciplinae dedit illis et perierunt</span></p>
<p id="baruch-3-28"><span class="verse-num">3:28</span> <span class="verse-body">eo quod non haberent sapientiam et perierunt propter insipientiam suam</span></p>
<p id="baruch-3-29"><span class="verse-num">3:29</span> <span class="verse-body">quis ascendit in caelum et accepit eam et deduxit eam de nubibus</span></p>
<p id="baruch-3-30"><span class="verse-num">3:30</span> <span class="verse-body">quis transfretavit mare et invenit illam et adtulit illam super aurum electum</span></p>
<p id="baruch-3-31"><span class="verse-num">3:31</span> <span class="verse-body">non est qui possit scire viam eius neque qui exquirat semitas eius</span></p>
<p id="baruch-3-32"><span class="verse-num">3:32</span> <span class="verse-body">sed qui scit universa novit eam et invenit eam prudentia sua qui praeparavit terram in aeterno tempore et replevit eam pecudibus et quadrupedibus</span></p>
<p id="baruch-3-33"><span class="verse-num">3:33</span> <span class="verse-body">qui emittit lumen et vadit et vocavit illud et obaudit illi in tremore</span></p>
<p id="baruch-3-34"><span class="verse-num">3:34</span> <span class="verse-body">stellae autem lumen dederunt in custodiis suis et laetatae sunt</span></p>
<p id="baruch-3-35"><span class="verse-num">3:35</span> <span class="verse-body">vocatae sunt et dixerunt adsumus et luxerunt ei cum iucunditate qui fecit illas</span></p>
<p id="baruch-3-36"><span class="verse-num">3:36</span> <span class="verse-body">hic Deus noster non aestimabitur alius adversus eum</span></p>
<p id="baruch-3-37"><span class="verse-num">3:37</span> <span class="verse-body">hic adinvenit omnem viam disciplinae et tradidit illam Iacob puero suo et Israhel dilecto suo</span></p>
<p id="baruch-3-38"><span class="verse-num">3:38</span> <span class="verse-body">post haec in terris visus est et cum hominibus conversatus est __________________________________________________________________</span></p>
<h2 id="baruch-ch-4">Chapter 4</h2>
<p class="verses"><a href="#baruch-4-1">1</a> <a href="#baruch-4-2">2</a> <a href="#baruch-4-3">3</a> <a href="#baruch-4-4">4</a> <a href="#baruch-4-5">5</a> <a href="#baruch-4-6">6</a> <a href="#baruch-4-7">7</a> <a href="#baruch-4-8">8</a> <a href="#baruch-4-9">9</a> <a href="#baruch-4-10">10</a> <a href="#baruch-4-11">11</a> <a href="#baruch-4-12">12</a> <a href="#baruch-4-13">13</a> <a href="#baruch-4-14">14</a> <a href="#baruch-4-15">15</a> <a href="#baruch-4-16">16</a> <a href="#baruch-4-17">17</a> <a href="#baruch-4-18">18</a> <a href="#baruch-4-19">19</a> <a href="#baruch-4-20">20</a> <a href="#baruch-4-21">21</a> <a href="#baruch-4-22">22</a> <a href="#baruch-4-23">23</a> <a href="#baruch-4-24">24</a> <a href="#baruch-4-25">25</a> <a href="#baruch-4-26">26</a> <a href="#baruch-4-27">27</a> <a href="#baruch-4-28">28</a> <a href="#baruch-4-29">29</a> <a href="#baruch-4-30">30</a> <a href="#baruch-4-31">31</a> <a href="#baruch-4-32">32</a> <a href="#baruch-4-33">33</a> <a href="#baruch-4-34">34</a> <a href="#baruch-4-35">35</a> <a href="#baruch-4-36">36</a> <a href="#baruch-4-37">37</a></p>
<p id="baruch-4-1"><span class="verse-num">4:1</span> <span class="verse-body">hic liber mandatorum Dei et lex quae est in aeternum omnes qui tenent eam ad vitam qui autem dereliquerint eam in mortem</span></p>
<p id="baruch-4-2"><span class="verse-num">4:2</span> <span class="verse-body">convertere Iacob et adprehende eam ambula per viam ad splendorem eius contra lumen eius</span></p>
<p id="baruch-4-3"><span class="verse-num">4:3</span> <span class="verse-body">ne tradas altero gloriam tuam et dignitatem tuam genti alienae</span></p>
<p id="baruch-4-4"><span class="verse-num">4:4</span> <span class="verse-body">beati sumus Israhel quoniam quae Deo placent nobis manifesta sunt</span></p>
<p id="baruch-4-5"><span class="verse-num">4:5</span> <span class="verse-body">animaequior esto populus Dei memorabilis Israhel</span></p>
<p id="baruch-4-6"><span class="verse-num">4:6</span> <span class="verse-body">venundati estis gentibus non in perditionem sed propter quod in ira ad iracundiam provocastis Deum traditi estis adversariis</span></p>
<p id="baruch-4-7"><span class="verse-num">4:7</span> <span class="verse-body">exacerbastis enim eum qui fecit vos Deum aeternum immolantes daemoniis et non Deo</span></p>
<p id="baruch-4-8"><span class="verse-num">4:8</span> <span class="verse-body">obliti autem estis eum qui nutrivit vos et contristastis nutricem vestram Hierusalem</span></p>
<p id="baruch-4-9"><span class="verse-num">4:9</span> <span class="verse-body">vidit enim iracundiam a Deo venientem vobis et dixit audite confines Sion adduxit enim mihi Deus luctum magnum</span></p>
<p id="baruch-4-10"><span class="verse-num">4:10</span> <span class="verse-body">vidi enim captivitatem populi mei filiorum meorum et filiarum quam superduxit illis Aeternus</span></p>
<p id="baruch-4-11"><span class="verse-num">4:11</span> <span class="verse-body">nutrivi enim illos cum iucunditate dimisi autem illos cum fletu et luctu</span></p>
<p id="baruch-4-12"><span class="verse-num">4:12</span> <span class="verse-body">nemo gaudeat super me viduam et desolatam a multis derelicta sum propter peccata filiorum meorum quia declinaverunt a lege Dei</span></p>
<p id="baruch-4-13"><span class="verse-num">4:13</span> <span class="verse-body">iustitias autem ipsius nescierunt nec ambulaverunt per vias mandatorum Dei neque per semitas veritatis eius cum iustitia ingressi sunt</span></p>
<p id="baruch-4-14"><span class="verse-num">4:14</span> <span class="verse-body">veniant confines Sion et memorentur captivitatem filiorum et filiarum mearum quam superduxit illis Aeternus</span></p>
<p id="baruch-4-15"><span class="verse-num">4:15</span> <span class="verse-body">adduxit enim super illos gentem de longinquo gentem inprobam et alterius linguae</span></p>
<p id="baruch-4-16"><span class="verse-num">4:16</span> <span class="verse-body">qui non sunt reveriti senem neque puerorum miserti sunt et abduxerunt dilectos viduae et a filiis unicam desolaverunt</span></p>
<p id="baruch-4-17"><span class="verse-num">4:17</span> <span class="verse-body">ego autem quid possum adiuvare vos</span></p>
<p id="baruch-4-18"><span class="verse-num">4:18</span> <span class="verse-body">qui enim adduxit super vos mala ipse vos eripiet de manibus inimicorum vestrorum</span></p>
<p id="baruch-4-19"><span class="verse-num">4:19</span> <span class="verse-body">ambulate filii ambulate ego enim derelicta sum sola</span></p>
<p id="baruch-4-20"><span class="verse-num">4:20</span> <span class="verse-body">exui me stola pacis indui autem me sacco obsecrationis et clamabo ad Altissimum in diebus meis</span></p>
<p id="baruch-4-21"><span class="verse-num">4:21</span> <span class="verse-body">animaequiores estote filii clamate ad Dominum et eripiet vos de manu principum inimicorum</span></p>
<p id="baruch-4-22"><span class="verse-num">4:22</span> <span class="verse-body">ego enim speravi in Aeternum salutem vestram et venit mihi gaudium a Sancto super misericordia quae veniet vobis ab Aeterno salutari nostro</span></p>
<p id="baruch-4-23"><span class="verse-num">4:23</span> <span class="verse-body">emisi enim vos cum luctu et ploratu reducet autem vos mihi Deus cum gaudio et iucunditate in sempiternum</span></p>
<p id="baruch-4-24"><span class="verse-num">4:24</span> <span class="verse-body">sicut enim viderunt vicinae Sion captivitatem vestram sic videbunt et in celeritate salutem vestram a Deo quae superveniet vobis cum honore magno et splendore aeterno</span></p>
<p id="baruch-4-25"><span class="verse-num">4:25</span> <span class="verse-body">filii patienter sustinete iram quae supervenit vobis persecutus est enim te inimicus tuus sed cito videbis perditionem ipsius et super cervices ipsius ascendes</span></p>
<p id="baruch-4-26"><span class="verse-num">4:26</span> <span class="verse-body">delicati mei ambulaverunt vias asperas ducti sunt enim ut grex direptus ab inimicis</span></p>
<p id="baruch-4-27"><span class="verse-num">4:27</span> <span class="verse-body">animaequiores estote filii et proclamate ad Deum erit enim memoria vestra ab eo qui ducit vos</span></p>
<p id="baruch-4-28"><span class="verse-num">4:28</span> <span class="verse-body">sicut enim fuit sensus vester ut erraretis a Deo decies tantum iterum convertentes requiretis eum</span></p>
<p id="baruch-4-29"><span class="verse-num">4:29</span> <span class="verse-body">qui enim induxit vobis mala ipse rursum adducet vobis sempiternam iucunditatem cum salute vestra</span></p>
<p id="baruch-4-30"><span class="verse-num">4:30</span> <span class="verse-body">animaequior esto Hierusalem exhortatur enim te qui te nominavit</span></p>
<p id="baruch-4-31"><span class="verse-num">4:31</span> <span class="verse-body">nocentes parebunt qui te vexaverunt et qui gratulati sunt in tua ruina punientur</span></p>
<p id="baruch-4-32"><span class="verse-num">4:32</span> <span class="verse-body">civitates quibus servierunt filii tui punietur quae accepit filios tuos</span></p>
<p id="baruch-4-33"><span class="verse-num">4:33</span> <span class="verse-body">sicut enim gavisa est in tua ruina et laetata est in tuo casu sic contristabitur in sua desolatione</span></p>
<p id="baruch-4-34"><span class="verse-num">4:34</span> <span class="verse-body">et amputabitur exultatio multitudinis eius et gaudimonium eius erit in luctum</span></p>
<p id="baruch-4-35"><span class="verse-num">4:35</span> <span class="verse-body">ignis enim superveniet ei ab Aeterno in longiturnis diebus et habitabitur a daemoniis in multitudinem temporis</span></p>
<p id="baruch-4-36"><span class="verse-num">4:36</span> <span class="verse-body">circumspice Hierusalem ad orientem et vide iucunditatem a Deo tibi venientem</span></p>
<p id="baruch-4-37"><span class="verse-num">4:37</span> <span class="verse-body">ecce enim veniunt filii tui quos dimisisti dispersos veniunt collecti ab oriente usque ad occidentem in verbo Sancti gaudentes in honorem Dei __________________________________________________________________</span></p>
<h2 id="baruch-ch-5">Chapter 5</h2>
<p class="verses"><a href="#baruch-5-1">1</a> <a href="#baruch-5-2">2</a> <a href="#baruch-5-3">3</a> <a href="#baruch-5-4">4</a> <a href="#baruch-5-5">5</a> <a href="#baruch-5-6">6</a> <a href="#baruch-5-7">7</a> <a href="#baruch-5-8">8</a> <a href="#baruch-5-9">9</a></p>
<p id="baruch-5-1"><span class="verse-num">5:1</span> <span class="verse-body">exue te Hierusalem stola luctus et vexationis tuae et indue te decore et honore eius quae a Deo tibi est in sempiterna gloriae</span></p>
<p id="baruch-5-2"><span class="verse-num">5:2</span> <span class="verse-body">circumdato te deploide a Deo iustitiae et inpone mitram capiti tuo honoris Aeterni</span></p>
<p id="baruch-5-3"><span class="verse-num">5:3</span> <span class="verse-body">Deus enim ostendet splendorem suum in te omni quod sub caelo est</span></p>
<p id="baruch-5-4"><span class="verse-num">5:4</span> <span class="verse-body">nominabitur enim tibi nomen tuum a Deo in sempiternum Pax iustitiae et Honor pietatis</span></p>
<p id="baruch-5-5"><span class="verse-num">5:5</span> <span class="verse-body">exsurge Hierusalem et sta in excelso et circumspice ad orientem et vide collectos filios tuos ab oriente sole usque ad occidentem in verbo Sancti gaudentes Dei memoria</span></p>
<p id="baruch-5-6"><span class="verse-num">5:6</span> <span class="verse-body">exierunt enim abs te pedibus ducti ab inimicis adducet autem illos Dominus ad te portatos in honorem sicut filios regni</span></p>
<p id="baruch-5-7"><span class="verse-num">5:7</span> <span class="verse-body">constituit enim Deus humiliare omnem montem excelsum et rupes perennes et convalles replere in aequalitatem terrae ut ambulet Israhel diligenter in honorem Dei</span></p>
<p id="baruch-5-8"><span class="verse-num">5:8</span> <span class="verse-body">obumbraverunt autem et silvae et omne lignum suavitatis Israhel mandato Dei</span></p>
<p id="baruch-5-9"><span class="verse-num">5:9</span> <span class="verse-body">adducet enim Deus Israhel cum iucunditate in lumine maiestatis suae cum misericordia et iustitia quae est ab ipso __________________________________________________________________</span></p>
<h2 id="baruch-ch-6">Chapter 6</h2>
<p class="verses"><a href="#baruch-6-1">1</a> <a href="#baruch-6-2">2</a> <a href="#baruch-6-3">3</a> <a href="#baruch-6-4">4</a> <a href="#baruch-6-5">5</a> <a href="#baruch-6-6">6</a> <a href="#baruch-6-7">7</a> <a href="#baruch-6-8">8</a> <a href="#baruch-6-9">9</a> <a href="#baruch-6-10">10</a> <a href="#baruch-6-11">11</a> <a href="#baruch-6-12">12</a> <a href="#baruch-6-13">13</a> <a href="#baruch-6-14">14</a> <a href="#baruch-6-15">15</a> <a href="#baruch-6-16">16</a> <a href="#baruch-6-17">17</a> <a href="#baruch-6-18">18</a> <a href="#baruch-6-19">19</a> <a href="#baruch-6-20">20</a> <a href="#baruch-6-21">21</a> <a href="#baruch-6-22">22</a> <a href="#baruch-6-23">23</a> <a href="#baruch-6-24">24</a> <a href="#baruch-6-25">25</a> <a href="#baruch-6-26">26</a> <a href="#baruch-6-27">27</a> <a href="#baruch-6-28">28</a> <a href="#baruch-6-29">29</a> <a href="#baruch-6-30">30</a> <a href="#baruch-6-31">31</a> <a href="#baruch-6-32">32</a> <a href="#baruch-6-33">33</a> <a href="#baruch-6-34">34</a> <a href="#baruch-6-35">35</a> <a href="#baruch-6-36">36</a> <a href="#baruch-6-37">37</a> <a href="#baruch-6-38">38</a> <a href="#baruch-6-39">39</a> <a href="#baruch-6-40">40</a> <a href="#baruch-6-41">41</a> <a href="#baruch-6-42">42</a> <a href="#baruch-6-43">43</a> <a href="#baruch-6-44">44</a> <a href="#baruch-6-45">45</a> <a href="#baruch-6-46">46</a> <a href="#baruch-6-47">47</a> <a href="#baruch-6-48">48</a> <a href="#baruch-6-49">49</a> <a href="#baruch-6-50">50</a> <a href="#baruch-6-51">51</a> <a href="#baruch-6-52">52</a> <a href="#baruch-6-53">53</a> <a href="#baruch-6-54">54</a> <a href="#baruch-6-55">55</a> <a href="#baruch-6-56">56</a> <a href="#baruch-6-57">57</a> <a href="#baruch-6-58">58</a> <a href="#baruch-6-59">59</a> <a href="#baruch-6-60">60</a> <a href="#baruch-6-61">61</a> <a href="#baruch-6-62">62</a> <a href="#baruch-6-63">63</a> <a href="#baruch-6-64">64</a> <a href="#baruch-6-65">65</a> <a href="#baruch-6-66">66</a> <a href="#baruch-6-67">67</a> <a href="#baruch-6-68">68</a> <a href="#baruch-6-69">69</a> <a href="#baruch-6-70">70</a> <a href="#baruch-6-71">71</a></p>
<p id="baruch-6-1"><span class="verse-num">6:1</span> <span class="verse-body">exemplum epistulae quam misit Hieremias ad abductos captivos in Babyloniam a rege Babyloniorum ut nuntiaret illis secundum quod praeceptum est illi a Deo propter peccata quae peccastis ante Deum abducemini in Babyloniam captivi a Nabuchodonosor rege Babylonum</span></p>
<p id="baruch-6-2"><span class="verse-num">6:2</span> <span class="verse-body">ingressi itaque in Babyloniam eritis illic annis plurimis et tempus longum usque ad generationes septem post hoc autem educam vos inde cum pace</span></p>
<p id="baruch-6-3"><span class="verse-num">6:3</span> <span class="verse-body">nunc autem videbitis in Babylonia deos aureos et argenteos et lapideos et ligneos in umeros portari ostentantes metum gentibus</span></p>
<p id="baruch-6-4"><span class="verse-num">6:4</span> <span class="verse-body">videte ergo ne et vos similes efficiamini factis alienis et metuatis et metus vos capiat in ipsis</span></p>
<p id="baruch-6-5"><span class="verse-num">6:5</span> <span class="verse-body">visa itaque turba de retro et ab ante adorantes dicite in cordibus vestris tibi oportet adorari Domine</span></p>
<p id="baruch-6-6"><span class="verse-num">6:6</span> <span class="verse-body">angelus autem meus vobiscum est ipse autem exquiram animas vestras</span></p>
<p id="baruch-6-7"><span class="verse-num">6:7</span> <span class="verse-body">nam lingua ipsorum polita a fabro ipsa etiam inaurata et inargentata falsa sunt et non possunt loqui</span></p>
<p id="baruch-6-8"><span class="verse-num">6:8</span> <span class="verse-body">et sicut virgini amanti ornamenti ita accepto auro fabricati sunt</span></p>
<p id="baruch-6-9"><span class="verse-num">6:9</span> <span class="verse-body">coronas certe habent aureas super capita sua dii illorum unde subtrahent sacerdotes ab eis aurum et argentum et erogant illud in semet ipsis</span></p>
<p id="baruch-6-10"><span class="verse-num">6:10</span> <span class="verse-body">dant autem et ex ipso prostitutis et meretrices ornant et iterum cum receperint illud a meretricibus ornant deos suos</span></p>
<p id="baruch-6-11"><span class="verse-num">6:11</span> <span class="verse-body">hii autem non liberantur ab erugine et tinea</span></p>
<p id="baruch-6-12"><span class="verse-num">6:12</span> <span class="verse-body">opertis autem illis veste purpurea extergent faciem ipsorum propter pulverem domus qui est plurimus inter eos</span></p>
<p id="baruch-6-13"><span class="verse-num">6:13</span> <span class="verse-body">sceptrum autem habet ut homo sicut iudex regionis qui in se peccantem non interficit</span></p>
<p id="baruch-6-14"><span class="verse-num">6:14</span> <span class="verse-body">habet etiam gladium in manu et securem se autem de bello et a latronibus non liberat unde vobis notum sit quia non sunt dii</span></p>
<p id="baruch-6-15"><span class="verse-num">6:15</span> <span class="verse-body">ne ergo timueritis eos sicut enim vas hominis confractum inutile efficitur tales sunt et dii illorum</span></p>
<p id="baruch-6-16"><span class="verse-num">6:16</span> <span class="verse-body">constitutis illis in domo oculi eorum pleni sunt pulvere a pedibus introeuntium</span></p>
<p id="baruch-6-17"><span class="verse-num">6:17</span> <span class="verse-body">et sicut alicui qui regem offendit circumseptae sunt ianuae aut sicut ad sepulchrum adductum mortuum ita tutant sacerdotes ostia clusuris et seris ne a latronibus expolientur</span></p>
<p id="baruch-6-18"><span class="verse-num">6:18</span> <span class="verse-body">lucernas accendunt illis et quidem multas ex quibus nullam videre possunt sunt autem sicut trabes in domo</span></p>
<p id="baruch-6-19"><span class="verse-num">6:19</span> <span class="verse-body">corda vero eorum dicunt elingere serpentes qui de terra sunt dum comedent eos et vestimentum ipsorum et non sentiunt</span></p>
<p id="baruch-6-20"><span class="verse-num">6:20</span> <span class="verse-body">nigrae fiunt facies eorum a fumo qui in domo fit</span></p>
<p id="baruch-6-21"><span class="verse-num">6:21</span> <span class="verse-body">supra corpus eorum et supra caput volant noctuae et hirundines et aves etiam similiter et cattae</span></p>
<p id="baruch-6-22"><span class="verse-num">6:22</span> <span class="verse-body">unde scietis quia non sunt dii ne ergo timueritis eos</span></p>
<p id="baruch-6-23"><span class="verse-num">6:23</span> <span class="verse-body">aurum etiam quod habent ad speciem est nisi aliquis exterserit eruginem non fulgebunt neque enim dum conflarentur sentiebant</span></p>
<p id="baruch-6-24"><span class="verse-num">6:24</span> <span class="verse-body">ex omni pretio empta sunt in quibus spiritus non est in ipsis</span></p>
<p id="baruch-6-25"><span class="verse-num">6:25</span> <span class="verse-body">sine pedibus in umeris portantur ostentantes ignobilitatem suam hominibus confundantur etiam qui colunt ea</span></p>
<p id="baruch-6-26"><span class="verse-num">6:26</span> <span class="verse-body">propterea si ceciderint in terram a semet ipsis non surgent neque si quis eum statuerit rectum per semet ipsum stabit sed sicut mortuis munera eorum illis adponentur</span></p>
<p id="baruch-6-27"><span class="verse-num">6:27</span> <span class="verse-body">hostias illorum sacerdotes ipsorum vendunt et abutuntur similiter et mulieres eorum decerpentes neque infirmo neque mendicanti aliquid inpertiunt</span></p>
<p id="baruch-6-28"><span class="verse-num">6:28</span> <span class="verse-body">de sacrificiis eorum fetae et menstruatae contingunt scientes itaque ex his quia non sunt dii ne timeatis eos</span></p>
<p id="baruch-6-29"><span class="verse-num">6:29</span> <span class="verse-body">unde enim vocantur dii quia mulieres adponunt diis argenteis et aureis et ligneis</span></p>
<p id="baruch-6-30"><span class="verse-num">6:30</span> <span class="verse-body">et in domibus eorum sacerdotes sedent habentes tunicas scissas et capita et barbas rasa quorum capita nuda sunt</span></p>
<p id="baruch-6-31"><span class="verse-num">6:31</span> <span class="verse-body">rugiunt autem clamantes contra deos suos sicut in cena mortui</span></p>
<p id="baruch-6-32"><span class="verse-num">6:32</span> <span class="verse-body">a vestimento eorum auferent sacerdotes et vestiunt uxores suas et filios suos</span></p>
<p id="baruch-6-33"><span class="verse-num">6:33</span> <span class="verse-body">neque si quid mali patiantur ab aliquo neque si quid bonum poterunt retribuere neque regem constituere possunt neque auferre</span></p>
<p id="baruch-6-34"><span class="verse-num">6:34</span> <span class="verse-body">similiter neque divitias dare possunt neque malum retribuere si quis illis votum voverit et non reddiderit nec hoc requirent</span></p>
<p id="baruch-6-35"><span class="verse-num">6:35</span> <span class="verse-body">hominem a morte non liberant neque infimum a potentiore eripient</span></p>
<p id="baruch-6-36"><span class="verse-num">6:36</span> <span class="verse-body">hominem caecum ad visum non restituent de necessitate hominem non liberabunt</span></p>
<p id="baruch-6-37"><span class="verse-num">6:37</span> <span class="verse-body">viduae non miserebuntur neque orfanis benefacient</span></p>
<p id="baruch-6-38"><span class="verse-num">6:38</span> <span class="verse-body">lapidibus de monte similes sunt dii illorum lignei et lapidei aurei et argentei qui autem colunt illa confundentur</span></p>
<p id="baruch-6-39"><span class="verse-num">6:39</span> <span class="verse-body">quomodo ergo aestimandum est aut dicendum illos esse deos</span></p>
<p id="baruch-6-40"><span class="verse-num">6:40</span> <span class="verse-body">adhuc enim ipsis Chaldeis non honorantibus ea qui cum audierint mutum non posse loqui offerent illum ad Bel postulantes ab eo loqui</span></p>
<p id="baruch-6-41"><span class="verse-num">6:41</span> <span class="verse-body">quasi possint sentire qui non habent motum et ipsi cum intellexerint relinquent ea sensum enim non habent ipsi dii illorum</span></p>
<p id="baruch-6-42"><span class="verse-num">6:42</span> <span class="verse-body">mulieres autem circumdatis funibus in viis sedent succendentes ossa olivarum</span></p>
<p id="baruch-6-43"><span class="verse-num">6:43</span> <span class="verse-body">cum autem aliqua ex ipsis adtracta ab aliquo transeunte dormierit proximae suae exprobrat quod ea non sit digna habita sicut ipsa neque funis eius disruptus sit</span></p>
<p id="baruch-6-44"><span class="verse-num">6:44</span> <span class="verse-body">omnia autem quae illis fiunt falsa sunt quomodo ergo aestimandum aut dicendum est esse illos deos</span></p>
<p id="baruch-6-45"><span class="verse-num">6:45</span> <span class="verse-body">a fabris autem et ab aurificibus facta sunt nihil aliud erint nisi id quod volunt esse sacerdotes</span></p>
<p id="baruch-6-46"><span class="verse-num">6:46</span> <span class="verse-body">aurifices ipsi etiam qui ea faciunt non sunt multi temporis numquid ergo possunt quae ab ipsis fabricata sunt esse dii</span></p>
<p id="baruch-6-47"><span class="verse-num">6:47</span> <span class="verse-body">reliquerunt autem falsa et obprobrium postea futuris</span></p>
<p id="baruch-6-48"><span class="verse-num">6:48</span> <span class="verse-body">nam cum supervenerit illis proelium et mala cogitant post se sacerdotes ubi se abscondant cum illis</span></p>
<p id="baruch-6-49"><span class="verse-num">6:49</span> <span class="verse-body">quomodo ergo sentiri debeant quoniam dii sunt qui nec de bello se liberant neque de malis se eripiunt</span></p>
<p id="baruch-6-50"><span class="verse-num">6:50</span> <span class="verse-body">nam cum sint lignea et inaurata et inargentata scietur postea quia falsa sunt gentibus universis et regibus quae manifestata sunt quia non sunt dii sed opera manuum hominum et nullum opus Dei in illis</span></p>
<p id="baruch-6-51"><span class="verse-num">6:51</span> <span class="verse-body">unde ergo notum est quia non sunt dii sed opera manuum hominum et nullum Dei opus in ipsis est</span></p>
<p id="baruch-6-52"><span class="verse-num">6:52</span> <span class="verse-body">regem regioni non suscitant neque pluviam hominibus dabunt</span></p>
<p id="baruch-6-53"><span class="verse-num">6:53</span> <span class="verse-body">iudicium quoque non discernent neque regionem liberabunt ab iniuria quia nihil possunt sicut corniculae inter medium caeli et terrae</span></p>
<p id="baruch-6-54"><span class="verse-num">6:54</span> <span class="verse-body">etenim cum inciderit ignis in domum deorum ligneorum aureorum et argenteorum sacerdotes quidem ipsorum fugient et liberabuntur ipsi vero sicut trabes in medio conburentur</span></p>
<p id="baruch-6-55"><span class="verse-num">6:55</span> <span class="verse-body">regi autem et bello non resistent quomodo ergo aestimandum est aut recipiendum quia dii sunt</span></p>
<p id="baruch-6-56"><span class="verse-num">6:56</span> <span class="verse-body">non a furibus neque a latronibus se liberabunt dii lignei et lapidei et inaurati et argentati quibus hii qui fortiores sunt</span></p>
<p id="baruch-6-57"><span class="verse-num">6:57</span> <span class="verse-body">aurum et argentum et vestimentum quod operti sunt auferent illis et abibunt nec sibi auxilium ferunt</span></p>
<p id="baruch-6-58"><span class="verse-num">6:58</span> <span class="verse-body">itaque melius est esse regem ostentantem virtutem suam aut vas in domo utile in quo gloriabitur qui possidet illud quam falsi dii vel ostium in domo quod custodit quae in ipsa sunt quam falsi dii</span></p>
<p id="baruch-6-59"><span class="verse-num">6:59</span> <span class="verse-body">sol quidem et luna sidera cum sint splendida et emissa ad utilitates obaudiunt</span></p>
<p id="baruch-6-60"><span class="verse-num">6:60</span> <span class="verse-body">similiter et fulgur cum apparuerit perspicuum est id ipsum autem et spiritus in omni regione spirat</span></p>
<p id="baruch-6-61"><span class="verse-num">6:61</span> <span class="verse-body">et nubes quibus cum imperatum fuerit a Deo perambulare universum orbem perficiunt quod imperatum est eis</span></p>
<p id="baruch-6-62"><span class="verse-num">6:62</span> <span class="verse-body">ignis etiam missus desuper ut consumat montes et silvas facit quod praeceptum est ei haec autem neque speciebus neque virtutibus uni eorum similia sunt</span></p>
<p id="baruch-6-63"><span class="verse-num">6:63</span> <span class="verse-body">unde neque aestimandum est neque dicendum esse illos deos quando non possint neque iudicium iudicare neque benefacere hominibus</span></p>
<p id="baruch-6-64"><span class="verse-num">6:64</span> <span class="verse-body">scientes itaque quia non sunt dii ne ergo timueritis eos</span></p>
<p id="baruch-6-65"><span class="verse-num">6:65</span> <span class="verse-body">neque enim regibus maledicent neque benedicent</span></p>
<p id="baruch-6-66"><span class="verse-num">6:66</span> <span class="verse-body">signa etiam in caelo gentibus non ostendunt neque ut sol lucebunt neque inluminabunt ut luna</span></p>
<p id="baruch-6-67"><span class="verse-num">6:67</span> <span class="verse-body">bestiae meliores sunt illis quae possunt fugere sub tectum ac prodesse sibi</span></p>
<p id="baruch-6-68"><span class="verse-num">6:68</span> <span class="verse-body">nullo itaque modo nobis est manifestum quia sunt dii propter quod ne timeatis eos</span></p>
<p id="baruch-6-69"><span class="verse-num">6:69</span> <span class="verse-body">nam sicut in cucumeraria formido nihil custodit ita sunt dii illorum lignei et argentei et inaurati</span></p>
<p id="baruch-6-70"><span class="verse-num">6:70</span> <span class="verse-body">eodem modo et in horto spina alba supra quam omnis avis sedet similiter et mortuo proiecto in tenebris similes sunt dii illorum lignei et inaurati et inargentati</span></p>
<p id="baruch-6-71"><span class="verse-num">6:71</span> <span class="verse-body">a purpura quoque et marmore quae supra illos tineant scietis itaque quia non sunt dii ipsi etiam postremo comeduntur et erit obprobrium in regione __________________________________________________________________</span></p>
