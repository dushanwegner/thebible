<h1>1 Timothy</h1>
<p class="chapters"><a href="#1-timothy-ch-1">1</a> <a href="#1-timothy-ch-2">2</a> <a href="#1-timothy-ch-3">3</a> <a href="#1-timothy-ch-4">4</a> <a href="#1-timothy-ch-5">5</a> <a href="#1-timothy-ch-6">6</a></p>
<h2 id="1-timothy-ch-1">Chapter 1</h2>
<p class="verses"><a href="#1-timothy-1-1">1</a> <a href="#1-timothy-1-2">2</a> <a href="#1-timothy-1-3">3</a> <a href="#1-timothy-1-4">4</a> <a href="#1-timothy-1-5">5</a> <a href="#1-timothy-1-6">6</a> <a href="#1-timothy-1-7">7</a> <a href="#1-timothy-1-8">8</a> <a href="#1-timothy-1-9">9</a> <a href="#1-timothy-1-10">10</a> <a href="#1-timothy-1-11">11</a> <a href="#1-timothy-1-12">12</a> <a href="#1-timothy-1-13">13</a> <a href="#1-timothy-1-14">14</a> <a href="#1-timothy-1-15">15</a> <a href="#1-timothy-1-16">16</a> <a href="#1-timothy-1-17">17</a> <a href="#1-timothy-1-18">18</a> <a href="#1-timothy-1-19">19</a> <a href="#1-timothy-1-20">20</a></p>
<p id="1-timothy-1-1"><span class="verse-num">1:1</span> <span class="verse-body">Paulus apostolus Christi Iesu secundum imperium Dei salvatoris nostri et Christi Iesu spei nostrae</span></p>
<p id="1-timothy-1-2"><span class="verse-num">1:2</span> <span class="verse-body">Timotheo dilecto filio in fide gratia misericordia pax a Deo Patre et Christo Iesu Domino nostro</span></p>
<p id="1-timothy-1-3"><span class="verse-num">1:3</span> <span class="verse-body">sicut rogavi te ut remaneres Ephesi cum irem in Macedoniam ut denuntiares quibusdam ne aliter docerent</span></p>
<p id="1-timothy-1-4"><span class="verse-num">1:4</span> <span class="verse-body">neque intenderent fabulis et genealogiis interminatis quae quaestiones praestant magis quam aedificationem Dei quae est in fide</span></p>
<p id="1-timothy-1-5"><span class="verse-num">1:5</span> <span class="verse-body">finis autem praecepti est caritas de corde puro et conscientia bona et fide non ficta</span></p>
<p id="1-timothy-1-6"><span class="verse-num">1:6</span> <span class="verse-body">a quibus quidam aberrantes conversi sunt in vaniloquium</span></p>
<p id="1-timothy-1-7"><span class="verse-num">1:7</span> <span class="verse-body">volentes esse legis doctores non intellegentes neque quae loquuntur neque de quibus adfirmant</span></p>
<p id="1-timothy-1-8"><span class="verse-num">1:8</span> <span class="verse-body">scimus autem quia bona est lex si quis ea legitime utatur</span></p>
<p id="1-timothy-1-9"><span class="verse-num">1:9</span> <span class="verse-body">sciens hoc quia iusto lex non est posita sed iniustis et non subditis impiis et peccatoribus sceleratis et contaminatis patricidis et matricidis homicidis</span></p>
<p id="1-timothy-1-10"><span class="verse-num">1:10</span> <span class="verse-body">fornicariis masculorum concubitoribus plagiariis mendacibus periuris et si quid aliud sanae doctrinae adversatur</span></p>
<p id="1-timothy-1-11"><span class="verse-num">1:11</span> <span class="verse-body">quae est secundum evangelium gloriae beati Dei quod creditum est mihi</span></p>
<p id="1-timothy-1-12"><span class="verse-num">1:12</span> <span class="verse-body">gratias ago ei qui me confortavit Christo Iesu Domino nostro quia fidelem me existimavit ponens in ministerio</span></p>
<p id="1-timothy-1-13"><span class="verse-num">1:13</span> <span class="verse-body">qui prius fui blasphemus et persecutor et contumeliosus sed misericordiam consecutus sum quia ignorans feci in incredulitate</span></p>
<p id="1-timothy-1-14"><span class="verse-num">1:14</span> <span class="verse-body">superabundavit autem gratia Domini nostri cum fide et dilectione quae est in Christo Iesu</span></p>
<p id="1-timothy-1-15"><span class="verse-num">1:15</span> <span class="verse-body">fidelis sermo et omni acceptione dignus quia Christus Iesus venit in mundum peccatores salvos facere quorum primus ego sum</span></p>
<p id="1-timothy-1-16"><span class="verse-num">1:16</span> <span class="verse-body">sed ideo misericordiam consecutus sum ut in me primo ostenderet Christus Iesus omnem patientiam ad deformationem eorum qui credituri sunt illi in vitam aeternam</span></p>
<p id="1-timothy-1-17"><span class="verse-num">1:17</span> <span class="verse-body">regi autem saeculorum inmortali invisibili soli Deo honor et gloria in saecula saeculorum amen</span></p>
<p id="1-timothy-1-18"><span class="verse-num">1:18</span> <span class="verse-body">hoc praeceptum commendo tibi fili Timothee secundum praecedentes in te prophetias ut milites in illis bonam militiam</span></p>
<p id="1-timothy-1-19"><span class="verse-num">1:19</span> <span class="verse-body">habens fidem et bonam conscientiam quam quidam repellentes circa fidem naufragaverunt</span></p>
<p id="1-timothy-1-20"><span class="verse-num">1:20</span> <span class="verse-body">ex quibus est Hymeneus et Alexander quos tradidi Satanae ut discant non blasphemare</span></p>
<h2 id="1-timothy-ch-2">Chapter 2</h2>
<p class="verses"><a href="#1-timothy-2-1">1</a> <a href="#1-timothy-2-2">2</a> <a href="#1-timothy-2-3">3</a> <a href="#1-timothy-2-4">4</a> <a href="#1-timothy-2-5">5</a> <a href="#1-timothy-2-6">6</a> <a href="#1-timothy-2-7">7</a> <a href="#1-timothy-2-8">8</a> <a href="#1-timothy-2-9">9</a> <a href="#1-timothy-2-10">10</a> <a href="#1-timothy-2-11">11</a> <a href="#1-timothy-2-12">12</a> <a href="#1-timothy-2-13">13</a> <a href="#1-timothy-2-14">14</a> <a href="#1-timothy-2-15">15</a></p>
<p id="1-timothy-2-1"><span class="verse-num">2:1</span> <span class="verse-body">obsecro igitur primo omnium fieri obsecrationes orationes postulationes gratiarum actiones pro omnibus hominibus</span></p>
<p id="1-timothy-2-2"><span class="verse-num">2:2</span> <span class="verse-body">pro regibus et omnibus qui in sublimitate sunt ut quietam et tranquillam vitam agamus in omni pietate et castitate</span></p>
<p id="1-timothy-2-3"><span class="verse-num">2:3</span> <span class="verse-body">hoc enim bonum est et acceptum coram salutari nostro Deo</span></p>
<p id="1-timothy-2-4"><span class="verse-num">2:4</span> <span class="verse-body">qui omnes homines vult salvos fieri et ad agnitionem veritatis venire</span></p>
<p id="1-timothy-2-5"><span class="verse-num">2:5</span> <span class="verse-body">unus enim Deus unus et mediator Dei et hominum homo Christus Iesus</span></p>
<p id="1-timothy-2-6"><span class="verse-num">2:6</span> <span class="verse-body">qui dedit redemptionem semet ipsum pro omnibus testimonium temporibus suis</span></p>
<p id="1-timothy-2-7"><span class="verse-num">2:7</span> <span class="verse-body">in quo positus sum ego praedicator et apostolus veritatem dico non mentior doctor gentium in fide et veritate</span></p>
<p id="1-timothy-2-8"><span class="verse-num">2:8</span> <span class="verse-body">volo ergo viros orare in omni loco levantes puras manus sine ira et disceptatione</span></p>
<p id="1-timothy-2-9"><span class="verse-num">2:9</span> <span class="verse-body">similiter et mulieres in habitu ornato cum verecundia et sobrietate ornantes se non in tortis crinibus aut auro aut margaritis vel veste pretiosa</span></p>
<p id="1-timothy-2-10"><span class="verse-num">2:10</span> <span class="verse-body">sed quod decet mulieres promittentes pietatem per opera bona</span></p>
<p id="1-timothy-2-11"><span class="verse-num">2:11</span> <span class="verse-body">mulier in silentio discat cum omni subiectione</span></p>
<p id="1-timothy-2-12"><span class="verse-num">2:12</span> <span class="verse-body">docere autem mulieri non permitto neque dominari in virum sed esse in silentio</span></p>
<p id="1-timothy-2-13"><span class="verse-num">2:13</span> <span class="verse-body">Adam enim primus formatus est deinde Eva</span></p>
<p id="1-timothy-2-14"><span class="verse-num">2:14</span> <span class="verse-body">et Adam non est seductus mulier autem seducta in praevaricatione fuit</span></p>
<p id="1-timothy-2-15"><span class="verse-num">2:15</span> <span class="verse-body">salvabitur autem per filiorum generationem si permanserint in fide et dilectione et sanctificatione cum sobrietate</span></p>
<h2 id="1-timothy-ch-3">Chapter 3</h2>
<p class="verses"><a href="#1-timothy-3-1">1</a> <a href="#1-timothy-3-2">2</a> <a href="#1-timothy-3-3">3</a> <a href="#1-timothy-3-4">4</a> <a href="#1-timothy-3-5">5</a> <a href="#1-timothy-3-6">6</a> <a href="#1-timothy-3-7">7</a> <a href="#1-timothy-3-8">8</a> <a href="#1-timothy-3-9">9</a> <a href="#1-timothy-3-10">10</a> <a href="#1-timothy-3-11">11</a> <a href="#1-timothy-3-12">12</a> <a href="#1-timothy-3-13">13</a> <a href="#1-timothy-3-14">14</a> <a href="#1-timothy-3-15">15</a> <a href="#1-timothy-3-16">16</a></p>
<p id="1-timothy-3-1"><span class="verse-num">3:1</span> <span class="verse-body">fidelis sermo si quis episcopatum desiderat bonum opus desiderat</span></p>
<p id="1-timothy-3-2"><span class="verse-num">3:2</span> <span class="verse-body">oportet ergo episcopum inreprehensibilem esse unius uxoris virum sobrium prudentem ornatum hospitalem doctorem</span></p>
<p id="1-timothy-3-3"><span class="verse-num">3:3</span> <span class="verse-body">non vinolentum non percussorem sed modestum non litigiosum non cupidum</span></p>
<p id="1-timothy-3-4"><span class="verse-num">3:4</span> <span class="verse-body">suae domui bene praepositum filios habentem subditos cum omni castitate</span></p>
<p id="1-timothy-3-5"><span class="verse-num">3:5</span> <span class="verse-body">si quis autem domui suae praeesse nescit quomodo ecclesiae Dei diligentiam habebit</span></p>
<p id="1-timothy-3-6"><span class="verse-num">3:6</span> <span class="verse-body">non neophytum ne in superbia elatus in iudicium incidat diaboli</span></p>
<p id="1-timothy-3-7"><span class="verse-num">3:7</span> <span class="verse-body">oportet autem illum et testimonium habere bonum ab his qui foris sunt ut non in obprobrium incidat et laqueum diaboli</span></p>
<p id="1-timothy-3-8"><span class="verse-num">3:8</span> <span class="verse-body">diaconos similiter pudicos non bilingues non multo vino deditos non turpe lucrum sectantes</span></p>
<p id="1-timothy-3-9"><span class="verse-num">3:9</span> <span class="verse-body">habentes mysterium fidei in conscientia pura</span></p>
<p id="1-timothy-3-10"><span class="verse-num">3:10</span> <span class="verse-body">et hii autem probentur primum et sic ministrent nullum crimen habentes</span></p>
<p id="1-timothy-3-11"><span class="verse-num">3:11</span> <span class="verse-body">mulieres similiter pudicas non detrahentes sobrias fideles in omnibus</span></p>
<p id="1-timothy-3-12"><span class="verse-num">3:12</span> <span class="verse-body">diacones sint unius uxoris viri qui filiis suis bene praesunt et suis domibus</span></p>
<p id="1-timothy-3-13"><span class="verse-num">3:13</span> <span class="verse-body">qui enim bene ministraverint gradum sibi bonum adquirent et multam fiduciam in fide quae est in Christo Iesu</span></p>
<p id="1-timothy-3-14"><span class="verse-num">3:14</span> <span class="verse-body">haec tibi scribo sperans venire ad te cito</span></p>
<p id="1-timothy-3-15"><span class="verse-num">3:15</span> <span class="verse-body">si autem tardavero ut scias quomodo oporteat te in domo Dei conversari quae est ecclesia Dei vivi columna et firmamentum veritatis</span></p>
<p id="1-timothy-3-16"><span class="verse-num">3:16</span> <span class="verse-body">et manifeste magnum est pietatis sacramentum quod manifestatum est in carne iustificatum est in spiritu apparuit angelis praedicatum est gentibus creditum est in mundo adsumptum est in gloria</span></p>
<h2 id="1-timothy-ch-4">Chapter 4</h2>
<p class="verses"><a href="#1-timothy-4-1">1</a> <a href="#1-timothy-4-2">2</a> <a href="#1-timothy-4-3">3</a> <a href="#1-timothy-4-4">4</a> <a href="#1-timothy-4-5">5</a> <a href="#1-timothy-4-6">6</a> <a href="#1-timothy-4-7">7</a> <a href="#1-timothy-4-8">8</a> <a href="#1-timothy-4-9">9</a> <a href="#1-timothy-4-10">10</a> <a href="#1-timothy-4-11">11</a> <a href="#1-timothy-4-12">12</a> <a href="#1-timothy-4-13">13</a> <a href="#1-timothy-4-14">14</a> <a href="#1-timothy-4-15">15</a> <a href="#1-timothy-4-16">16</a></p>
<p id="1-timothy-4-1"><span class="verse-num">4:1</span> <span class="verse-body">Spiritus autem manifeste dicit quia in novissimis temporibus discedent quidam a fide adtendentes spiritibus erroris et doctrinis daemoniorum</span></p>
<p id="1-timothy-4-2"><span class="verse-num">4:2</span> <span class="verse-body">in hypocrisi loquentium mendacium et cauteriatam habentium suam conscientiam</span></p>
<p id="1-timothy-4-3"><span class="verse-num">4:3</span> <span class="verse-body">prohibentium nubere abstinere a cibis quos Deus creavit ad percipiendum cum gratiarum actione fidelibus et his qui cognoverunt veritatem</span></p>
<p id="1-timothy-4-4"><span class="verse-num">4:4</span> <span class="verse-body">quia omnis creatura Dei bona et nihil reiciendum quod cum gratiarum actione percipitur</span></p>
<p id="1-timothy-4-5"><span class="verse-num">4:5</span> <span class="verse-body">sanctificatur enim per verbum Dei et orationem</span></p>
<p id="1-timothy-4-6"><span class="verse-num">4:6</span> <span class="verse-body">haec proponens fratribus bonus eris minister Christi Iesu enutritus verbis fidei et bonae doctrinae quam adsecutus es</span></p>
<p id="1-timothy-4-7"><span class="verse-num">4:7</span> <span class="verse-body">ineptas autem et aniles fabulas devita exerce te ipsum ad pietatem</span></p>
<p id="1-timothy-4-8"><span class="verse-num">4:8</span> <span class="verse-body">nam corporalis exercitatio ad modicum utilis est pietas autem ad omnia utilis est promissionem habens vitae quae nunc est et futurae</span></p>
<p id="1-timothy-4-9"><span class="verse-num">4:9</span> <span class="verse-body">fidelis sermo et omni acceptione dignus</span></p>
<p id="1-timothy-4-10"><span class="verse-num">4:10</span> <span class="verse-body">in hoc enim laboramus et maledicimur quia speravimus in Deum vivum qui est salvator omnium hominum maxime fidelium</span></p>
<p id="1-timothy-4-11"><span class="verse-num">4:11</span> <span class="verse-body">praecipe haec et doce</span></p>
<p id="1-timothy-4-12"><span class="verse-num">4:12</span> <span class="verse-body">nemo adulescentiam tuam contemnat sed exemplum esto fidelium in verbo in conversatione in caritate in fide in castitate</span></p>
<p id="1-timothy-4-13"><span class="verse-num">4:13</span> <span class="verse-body">dum venio adtende lectioni exhortationi doctrinae</span></p>
<p id="1-timothy-4-14"><span class="verse-num">4:14</span> <span class="verse-body">noli neglegere gratiam quae in te est quae data est tibi per prophetiam cum inpositione manuum presbyterii</span></p>
<p id="1-timothy-4-15"><span class="verse-num">4:15</span> <span class="verse-body">haec meditare in his esto ut profectus tuus manifestus sit omnibus</span></p>
<p id="1-timothy-4-16"><span class="verse-num">4:16</span> <span class="verse-body">adtende tibi et doctrinae insta in illis hoc enim faciens et te ipsum salvum facies et qui te audiunt</span></p>
<h2 id="1-timothy-ch-5">Chapter 5</h2>
<p class="verses"><a href="#1-timothy-5-1">1</a> <a href="#1-timothy-5-2">2</a> <a href="#1-timothy-5-3">3</a> <a href="#1-timothy-5-4">4</a> <a href="#1-timothy-5-5">5</a> <a href="#1-timothy-5-6">6</a> <a href="#1-timothy-5-7">7</a> <a href="#1-timothy-5-8">8</a> <a href="#1-timothy-5-9">9</a> <a href="#1-timothy-5-10">10</a> <a href="#1-timothy-5-11">11</a> <a href="#1-timothy-5-12">12</a> <a href="#1-timothy-5-13">13</a> <a href="#1-timothy-5-14">14</a> <a href="#1-timothy-5-15">15</a> <a href="#1-timothy-5-16">16</a> <a href="#1-timothy-5-17">17</a> <a href="#1-timothy-5-18">18</a> <a href="#1-timothy-5-19">19</a> <a href="#1-timothy-5-20">20</a> <a href="#1-timothy-5-21">21</a> <a href="#1-timothy-5-22">22</a> <a href="#1-timothy-5-23">23</a> <a href="#1-timothy-5-24">24</a> <a href="#1-timothy-5-25">25</a></p>
<p id="1-timothy-5-1"><span class="verse-num">5:1</span> <span class="verse-body">seniorem ne increpaveris sed obsecra ut patrem iuvenes ut fratres</span></p>
<p id="1-timothy-5-2"><span class="verse-num">5:2</span> <span class="verse-body">anus ut matres iuvenculas ut sorores in omni castitate</span></p>
<p id="1-timothy-5-3"><span class="verse-num">5:3</span> <span class="verse-body">viduas honora quae vere viduae sunt</span></p>
<p id="1-timothy-5-4"><span class="verse-num">5:4</span> <span class="verse-body">si qua autem vidua filios aut nepotes habet discant primum domum suam regere et mutuam vicem reddere parentibus hoc enim acceptum est coram Deo</span></p>
<p id="1-timothy-5-5"><span class="verse-num">5:5</span> <span class="verse-body">quae autem vere vidua est et desolata speravit in Deum et instat obsecrationibus et orationibus nocte ac die</span></p>
<p id="1-timothy-5-6"><span class="verse-num">5:6</span> <span class="verse-body">nam quae in deliciis est vivens mortua est</span></p>
<p id="1-timothy-5-7"><span class="verse-num">5:7</span> <span class="verse-body">et hoc praecipe ut inreprehensibiles sint</span></p>
<p id="1-timothy-5-8"><span class="verse-num">5:8</span> <span class="verse-body">si quis autem suorum et maxime domesticorum curam non habet fidem negavit et est infideli deterior</span></p>
<p id="1-timothy-5-9"><span class="verse-num">5:9</span> <span class="verse-body">vidua eligatur non minus sexaginta annorum quae fuerit unius viri uxor</span></p>
<p id="1-timothy-5-10"><span class="verse-num">5:10</span> <span class="verse-body">in operibus bonis testimonium habens si filios educavit si hospitio recepit si sanctorum pedes lavit si tribulationem patientibus subministravit si omne opus bonum subsecuta est</span></p>
<p id="1-timothy-5-11"><span class="verse-num">5:11</span> <span class="verse-body">adulescentiores autem viduas devita cum enim luxuriatae fuerint in Christo nubere volunt</span></p>
<p id="1-timothy-5-12"><span class="verse-num">5:12</span> <span class="verse-body">habentes damnationem quia primam fidem irritam fecerunt</span></p>
<p id="1-timothy-5-13"><span class="verse-num">5:13</span> <span class="verse-body">simul autem et otiosae discunt circumire domos non solum otiosae sed et verbosae et curiosae loquentes quae non oportet</span></p>
<p id="1-timothy-5-14"><span class="verse-num">5:14</span> <span class="verse-body">volo ergo iuveniores nubere filios procreare matres familias esse nullam occasionem dare adversario maledicti gratia</span></p>
<p id="1-timothy-5-15"><span class="verse-num">5:15</span> <span class="verse-body">iam enim quaedam conversae sunt retro Satanan</span></p>
<p id="1-timothy-5-16"><span class="verse-num">5:16</span> <span class="verse-body">si qua fidelis habet viduas subministret illis et non gravetur ecclesia ut his quae vere viduae sunt sufficiat</span></p>
<p id="1-timothy-5-17"><span class="verse-num">5:17</span> <span class="verse-body">qui bene praesunt presbyteri duplici honore digni habeantur maxime qui laborant in verbo et doctrina</span></p>
<p id="1-timothy-5-18"><span class="verse-num">5:18</span> <span class="verse-body">dicit enim scriptura non infrenabis os bovi trituranti et dignus operarius mercede sua</span></p>
<p id="1-timothy-5-19"><span class="verse-num">5:19</span> <span class="verse-body">adversus presbyterum accusationem noli recipere nisi sub duobus et tribus testibus</span></p>
<p id="1-timothy-5-20"><span class="verse-num">5:20</span> <span class="verse-body">peccantes coram omnibus argue ut et ceteri timorem habeant</span></p>
<p id="1-timothy-5-21"><span class="verse-num">5:21</span> <span class="verse-body">testor coram Deo et Christo Iesu et electis angelis ut haec custodias sine praeiudicio nihil faciens in aliam partem declinando</span></p>
<p id="1-timothy-5-22"><span class="verse-num">5:22</span> <span class="verse-body">manus cito nemini inposueris neque communicaveris peccatis alienis te ipsum castum custodi</span></p>
<p id="1-timothy-5-23"><span class="verse-num">5:23</span> <span class="verse-body">noli adhuc aquam bibere sed vino modico utere propter stomachum tuum et frequentes tuas infirmitates</span></p>
<p id="1-timothy-5-24"><span class="verse-num">5:24</span> <span class="verse-body">quorundam hominum peccata manifesta sunt praecedentia ad iudicium quosdam autem et subsequuntur</span></p>
<p id="1-timothy-5-25"><span class="verse-num">5:25</span> <span class="verse-body">similiter et facta bona manifesta sunt et quae aliter se habent abscondi non possunt</span></p>
<h2 id="1-timothy-ch-6">Chapter 6</h2>
<p class="verses"><a href="#1-timothy-6-1">1</a> <a href="#1-timothy-6-2">2</a> <a href="#1-timothy-6-3">3</a> <a href="#1-timothy-6-4">4</a> <a href="#1-timothy-6-5">5</a> <a href="#1-timothy-6-6">6</a> <a href="#1-timothy-6-7">7</a> <a href="#1-timothy-6-8">8</a> <a href="#1-timothy-6-9">9</a> <a href="#1-timothy-6-10">10</a> <a href="#1-timothy-6-11">11</a> <a href="#1-timothy-6-12">12</a> <a href="#1-timothy-6-13">13</a> <a href="#1-timothy-6-14">14</a> <a href="#1-timothy-6-15">15</a> <a href="#1-timothy-6-16">16</a> <a href="#1-timothy-6-17">17</a> <a href="#1-timothy-6-18">18</a> <a href="#1-timothy-6-19">19</a> <a href="#1-timothy-6-20">20</a></p>
<p id="1-timothy-6-1"><span class="verse-num">6:1</span> <span class="verse-body">quicumque sunt sub iugo servi dominos suos omni honore dignos arbitrentur ne nomen Domini et doctrina blasphemetur</span></p>
<p id="1-timothy-6-2"><span class="verse-num">6:2</span> <span class="verse-body">qui autem fideles habent dominos non contemnant quia fratres sunt sed magis serviant quia fideles sunt et dilecti qui beneficii participes sunt haec doce et exhortare</span></p>
<p id="1-timothy-6-3"><span class="verse-num">6:3</span> <span class="verse-body">si quis aliter docet et non adquiescit sanis sermonibus Domini nostri Iesu Christi et ei quae secundum pietatem est doctrinae</span></p>
<p id="1-timothy-6-4"><span class="verse-num">6:4</span> <span class="verse-body">superbus nihil sciens sed languens circa quaestiones et pugnas verborum ex quibus oriuntur invidiae contentiones blasphemiae suspiciones malae</span></p>
<p id="1-timothy-6-5"><span class="verse-num">6:5</span> <span class="verse-body">conflictationes hominum mente corruptorum et qui veritate privati sunt existimantium quaestum esse pietatem</span></p>
<p id="1-timothy-6-6"><span class="verse-num">6:6</span> <span class="verse-body">est autem quaestus magnus pietas cum sufficientia</span></p>
<p id="1-timothy-6-7"><span class="verse-num">6:7</span> <span class="verse-body">nihil enim intulimus in mundum haut dubium quia nec auferre quid possumus</span></p>
<p id="1-timothy-6-8"><span class="verse-num">6:8</span> <span class="verse-body">habentes autem alimenta et quibus tegamur his contenti sumus</span></p>
<p id="1-timothy-6-9"><span class="verse-num">6:9</span> <span class="verse-body">nam qui volunt divites fieri incidunt in temptationem et laqueum et desideria multa inutilia et nociva quae mergunt homines in interitum et perditionem</span></p>
<p id="1-timothy-6-10"><span class="verse-num">6:10</span> <span class="verse-body">radix enim omnium malorum est cupiditas quam quidam appetentes erraverunt a fide et inseruerunt se doloribus multis</span></p>
<p id="1-timothy-6-11"><span class="verse-num">6:11</span> <span class="verse-body">tu autem o homo Dei haec fuge sectare vero iustitiam pietatem fidem caritatem patientiam mansuetudinem</span></p>
<p id="1-timothy-6-12"><span class="verse-num">6:12</span> <span class="verse-body">certa bonum certamen fidei adprehende vitam aeternam in qua vocatus es et confessus bonam confessionem coram multis testibus</span></p>
<p id="1-timothy-6-13"><span class="verse-num">6:13</span> <span class="verse-body">praecipio tibi coram Deo qui vivificat omnia et Christo Iesu qui testimonium reddidit sub Pontio Pilato bonam confessionem</span></p>
<p id="1-timothy-6-14"><span class="verse-num">6:14</span> <span class="verse-body">ut serves mandatum sine macula inreprehensibile usque in adventum Domini nostri Iesu Christi</span></p>
<p id="1-timothy-6-15"><span class="verse-num">6:15</span> <span class="verse-body">quem suis temporibus ostendet beatus et solus potens rex regum et Dominus dominantium</span></p>
<p id="1-timothy-6-16"><span class="verse-num">6:16</span> <span class="verse-body">qui solus habet inmortalitatem lucem habitans inaccessibilem quem vidit nullus hominum sed nec videre potest cui honor et imperium sempiternum amen</span></p>
<p id="1-timothy-6-17"><span class="verse-num">6:17</span> <span class="verse-body">divitibus huius saeculi praecipe non sublime sapere neque sperare in incerto divitiarum sed in Deo qui praestat nobis omnia abunde ad fruendum</span></p>
<p id="1-timothy-6-18"><span class="verse-num">6:18</span> <span class="verse-body">bene agere divites fieri in operibus bonis facile tribuere communicare</span></p>
<p id="1-timothy-6-19"><span class="verse-num">6:19</span> <span class="verse-body">thesaurizare sibi fundamentum bonum in futurum ut adprehendant veram vitam</span></p>
<p id="1-timothy-6-20"><span class="verse-num">6:20</span> <span class="verse-body">o Timothee depositum custodi devitans profanas vocum novitates et oppositiones falsi nominis scientiae</span></p>
