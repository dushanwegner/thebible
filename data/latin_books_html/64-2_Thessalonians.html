<h1>2 Thessalonians</h1>
<p class="chapters"><a href="#2-thessalonians-ch-1">1</a> <a href="#2-thessalonians-ch-2">2</a> <a href="#2-thessalonians-ch-3">3</a></p>
<h2 id="2-thessalonians-ch-1">Chapter 1</h2>
<p class="verses"><a href="#2-thessalonians-1-1">1</a> <a href="#2-thessalonians-1-2">2</a> <a href="#2-thessalonians-1-3">3</a> <a href="#2-thessalonians-1-4">4</a> <a href="#2-thessalonians-1-5">5</a> <a href="#2-thessalonians-1-6">6</a> <a href="#2-thessalonians-1-7">7</a> <a href="#2-thessalonians-1-8">8</a> <a href="#2-thessalonians-1-9">9</a> <a href="#2-thessalonians-1-10">10</a> <a href="#2-thessalonians-1-11">11</a> <a href="#2-thessalonians-1-12">12</a></p>
<p id="2-thessalonians-1-1"><span class="verse-num">1:1</span> <span class="verse-body">Paulus et Silvanus et Timotheus ecclesiae Thessalonicensium in Deo Patre nostro et Domino Iesu Christo</span></p>
<p id="2-thessalonians-1-2"><span class="verse-num">1:2</span> <span class="verse-body">gratia vobis et pax a Deo Patre nostro et Domino Iesu Christo</span></p>
<p id="2-thessalonians-1-3"><span class="verse-num">1:3</span> <span class="verse-body">gratias agere debemus Deo semper pro vobis fratres ita ut dignum est quoniam supercrescit fides vestra et abundat caritas uniuscuiusque omnium vestrum in invicem</span></p>
<p id="2-thessalonians-1-4"><span class="verse-num">1:4</span> <span class="verse-body">ita ut et nos ipsi in vobis gloriemur in ecclesiis Dei pro patientia vestra et fide in omnibus persecutionibus vestris et tribulationibus quas sustinetis</span></p>
<p id="2-thessalonians-1-5"><span class="verse-num">1:5</span> <span class="verse-body">in exemplum iusti iudicii Dei ut digni habeamini regno Dei pro quo et patimini</span></p>
<p id="2-thessalonians-1-6"><span class="verse-num">1:6</span> <span class="verse-body">si tamen iustum est apud Deum retribuere tribulationem his qui vos tribulant</span></p>
<p id="2-thessalonians-1-7"><span class="verse-num">1:7</span> <span class="verse-body">et vobis qui tribulamini requiem nobiscum in revelatione Domini Iesu de caelo cum angelis virtutis eius</span></p>
<p id="2-thessalonians-1-8"><span class="verse-num">1:8</span> <span class="verse-body">in flamma ignis dantis vindictam his qui non noverunt Deum et qui non oboediunt evangelio Domini nostri Iesu</span></p>
<p id="2-thessalonians-1-9"><span class="verse-num">1:9</span> <span class="verse-body">qui poenas dabunt in interitu aeternas a facie Domini et a gloria virtutis eius</span></p>
<p id="2-thessalonians-1-10"><span class="verse-num">1:10</span> <span class="verse-body">cum venerit glorificari in sanctis suis et admirabilis fieri in omnibus qui crediderunt quia creditum est testimonium nostrum super vos in die illo</span></p>
<p id="2-thessalonians-1-11"><span class="verse-num">1:11</span> <span class="verse-body">in quo etiam oramus semper pro vobis ut dignetur vos vocatione sua Deus et impleat omnem voluntatem bonitatis et opus fidei in virtute</span></p>
<p id="2-thessalonians-1-12"><span class="verse-num">1:12</span> <span class="verse-body">ut clarificetur nomen Domini nostri Iesu Christi in vobis et vos in illo secundum gratiam Dei nostri et Domini Iesu Christi __________________________________________________________________</span></p>
<h2 id="2-thessalonians-ch-2">Chapter 2</h2>
<p class="verses"><a href="#2-thessalonians-2-1">1</a> <a href="#2-thessalonians-2-2">2</a> <a href="#2-thessalonians-2-3">3</a> <a href="#2-thessalonians-2-4">4</a> <a href="#2-thessalonians-2-5">5</a> <a href="#2-thessalonians-2-6">6</a> <a href="#2-thessalonians-2-7">7</a> <a href="#2-thessalonians-2-8">8</a> <a href="#2-thessalonians-2-9">9</a> <a href="#2-thessalonians-2-10">10</a> <a href="#2-thessalonians-2-11">11</a> <a href="#2-thessalonians-2-12">12</a> <a href="#2-thessalonians-2-13">13</a> <a href="#2-thessalonians-2-14">14</a> <a href="#2-thessalonians-2-15">15</a> <a href="#2-thessalonians-2-16">16</a> <a href="#2-thessalonians-2-17">17</a></p>
<p id="2-thessalonians-2-1"><span class="verse-num">2:1</span> <span class="verse-body">rogamus autem vos fratres per adventum Domini nostri Iesu Christi et nostrae congregationis in ipsum</span></p>
<p id="2-thessalonians-2-2"><span class="verse-num">2:2</span> <span class="verse-body">ut non cito moveamini a sensu neque terreamini neque per spiritum neque per sermonem neque per epistulam tamquam per nos quasi instet dies Domini</span></p>
<p id="2-thessalonians-2-3"><span class="verse-num">2:3</span> <span class="verse-body">ne quis vos seducat ullo modo quoniam nisi venerit discessio primum et revelatus fuerit homo peccati filius perditionis</span></p>
<p id="2-thessalonians-2-4"><span class="verse-num">2:4</span> <span class="verse-body">qui adversatur et extollitur supra omne quod dicitur Deus aut quod colitur ita ut in templo Dei sedeat ostendens se quia sit Deus</span></p>
<p id="2-thessalonians-2-5"><span class="verse-num">2:5</span> <span class="verse-body">non retinetis quod cum adhuc essem apud vos haec dicebam vobis</span></p>
<p id="2-thessalonians-2-6"><span class="verse-num">2:6</span> <span class="verse-body">et nunc quid detineat scitis ut reveletur in suo tempore</span></p>
<p id="2-thessalonians-2-7"><span class="verse-num">2:7</span> <span class="verse-body">nam mysterium iam operatur iniquitatis tantum ut qui tenet nunc donec de medio fiat</span></p>
<p id="2-thessalonians-2-8"><span class="verse-num">2:8</span> <span class="verse-body">et tunc revelabitur ille iniquus quem Dominus Iesus interficiet spiritu oris sui et destruet inlustratione adventus sui</span></p>
<p id="2-thessalonians-2-9"><span class="verse-num">2:9</span> <span class="verse-body">eum cuius est adventus secundum operationem Satanae in omni virtute et signis et prodigiis mendacibus</span></p>
<p id="2-thessalonians-2-10"><span class="verse-num">2:10</span> <span class="verse-body">et in omni seductione iniquitatis his qui pereunt eo quod caritatem veritatis non receperunt ut salvi fierent</span></p>
<p id="2-thessalonians-2-11"><span class="verse-num">2:11</span> <span class="verse-body">ideo mittit illis Deus operationem erroris ut credant mendacio</span></p>
<p id="2-thessalonians-2-12"><span class="verse-num">2:12</span> <span class="verse-body">ut iudicentur omnes qui non crediderunt veritati sed consenserunt iniquitati</span></p>
<p id="2-thessalonians-2-13"><span class="verse-num">2:13</span> <span class="verse-body">nos autem debemus gratias agere Deo semper pro vobis fratres dilecti a Deo quod elegerit nos Deus primitias in salutem in sanctificatione Spiritus et fide veritatis</span></p>
<p id="2-thessalonians-2-14"><span class="verse-num">2:14</span> <span class="verse-body">ad quod et vocavit vos per evangelium nostrum in adquisitionem gloriae Domini nostri Iesu Christi</span></p>
<p id="2-thessalonians-2-15"><span class="verse-num">2:15</span> <span class="verse-body">itaque fratres state et tenete traditiones quas didicistis sive per sermonem sive per epistulam nostram</span></p>
<p id="2-thessalonians-2-16"><span class="verse-num">2:16</span> <span class="verse-body">ipse autem Dominus noster Iesus Christus et Deus et Pater noster qui dilexit nos et dedit consolationem aeternam et spem bonam in gratia</span></p>
<p id="2-thessalonians-2-17"><span class="verse-num">2:17</span> <span class="verse-body">exhortetur corda vestra et confirmet in omni opere et sermone bono __________________________________________________________________</span></p>
<h2 id="2-thessalonians-ch-3">Chapter 3</h2>
<p class="verses"><a href="#2-thessalonians-3-1">1</a> <a href="#2-thessalonians-3-2">2</a> <a href="#2-thessalonians-3-3">3</a> <a href="#2-thessalonians-3-4">4</a> <a href="#2-thessalonians-3-5">5</a> <a href="#2-thessalonians-3-6">6</a> <a href="#2-thessalonians-3-7">7</a> <a href="#2-thessalonians-3-8">8</a> <a href="#2-thessalonians-3-9">9</a> <a href="#2-thessalonians-3-10">10</a> <a href="#2-thessalonians-3-11">11</a> <a href="#2-thessalonians-3-12">12</a> <a href="#2-thessalonians-3-13">13</a> <a href="#2-thessalonians-3-14">14</a> <a href="#2-thessalonians-3-15">15</a> <a href="#2-thessalonians-3-16">16</a> <a href="#2-thessalonians-3-17">17</a></p>
<p id="2-thessalonians-3-1"><span class="verse-num">3:1</span> <span class="verse-body">de cetero fratres orate pro nobis ut sermo Domini currat et clarificetur sicut et apud vos</span></p>
<p id="2-thessalonians-3-2"><span class="verse-num">3:2</span> <span class="verse-body">et ut liberemur ab inportunis et malis hominibus non enim omnium est fides</span></p>
<p id="2-thessalonians-3-3"><span class="verse-num">3:3</span> <span class="verse-body">fidelis autem Dominus est qui confirmabit vos et custodiet a malo</span></p>
<p id="2-thessalonians-3-4"><span class="verse-num">3:4</span> <span class="verse-body">confidimus autem de vobis in Domino quoniam quae praecipimus et facitis et facietis</span></p>
<p id="2-thessalonians-3-5"><span class="verse-num">3:5</span> <span class="verse-body">Dominus autem dirigat corda vestra in caritate Dei et patientia Christi</span></p>
<p id="2-thessalonians-3-6"><span class="verse-num">3:6</span> <span class="verse-body">denuntiamus autem vobis fratres in nomine Domini nostri Iesu Christi ut subtrahatis vos ab omni fratre ambulante inordinate et non secundum traditionem quam acceperunt a nobis</span></p>
<p id="2-thessalonians-3-7"><span class="verse-num">3:7</span> <span class="verse-body">ipsi enim scitis quemadmodum oporteat imitari nos quoniam non inquieti fuimus inter vos</span></p>
<p id="2-thessalonians-3-8"><span class="verse-num">3:8</span> <span class="verse-body">neque gratis panem manducavimus ab aliquo sed in labore et fatigatione nocte et die operantes ne quem vestrum gravaremus</span></p>
<p id="2-thessalonians-3-9"><span class="verse-num">3:9</span> <span class="verse-body">non quasi non habuerimus potestatem sed ut nosmet ipsos formam daremus vobis ad imitandum nos</span></p>
<p id="2-thessalonians-3-10"><span class="verse-num">3:10</span> <span class="verse-body">nam et cum essemus apud vos hoc denuntiabamus vobis quoniam si quis non vult operari nec manducet</span></p>
<p id="2-thessalonians-3-11"><span class="verse-num">3:11</span> <span class="verse-body">audimus enim inter vos quosdam ambulare inquiete nihil operantes sed curiose agentes</span></p>
<p id="2-thessalonians-3-12"><span class="verse-num">3:12</span> <span class="verse-body">his autem qui eiusmodi sunt denuntiamus et obsecramus in Domino Iesu Christo ut cum silentio operantes suum panem manducent</span></p>
<p id="2-thessalonians-3-13"><span class="verse-num">3:13</span> <span class="verse-body">vos autem fratres nolite deficere benefacientes</span></p>
<p id="2-thessalonians-3-14"><span class="verse-num">3:14</span> <span class="verse-body">quod si quis non oboedit verbo nostro per epistulam hunc notate et non commisceamini cum illo ut confundatur</span></p>
<p id="2-thessalonians-3-15"><span class="verse-num">3:15</span> <span class="verse-body">et nolite quasi inimicum existimare sed corripite ut fratrem</span></p>
<p id="2-thessalonians-3-16"><span class="verse-num">3:16</span> <span class="verse-body">ipse autem Dominus pacis det vobis pacem sempiternam in omni loco Dominus cum omnibus vobis</span></p>
<p id="2-thessalonians-3-17"><span class="verse-num">3:17</span> <span class="verse-body">salutatio mea manu Pauli quod est signum in omni epistula ita scribo __________________________________________________________________</span></p>
