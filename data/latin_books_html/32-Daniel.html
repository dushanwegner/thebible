<h1>Daniel</h1>
<p class="chapters"><a href="#daniel-ch-1">1</a> <a href="#daniel-ch-2">2</a> <a href="#daniel-ch-3">3</a></p>
<h2 id="daniel-ch-1">Chapter 1</h2>
<p class="verses"><a href="#daniel-1-1">1</a> <a href="#daniel-1-2">2</a> <a href="#daniel-1-3">3</a> <a href="#daniel-1-4">4</a> <a href="#daniel-1-5">5</a> <a href="#daniel-1-6">6</a> <a href="#daniel-1-7">7</a> <a href="#daniel-1-8">8</a> <a href="#daniel-1-9">9</a> <a href="#daniel-1-10">10</a> <a href="#daniel-1-11">11</a> <a href="#daniel-1-12">12</a> <a href="#daniel-1-13">13</a> <a href="#daniel-1-14">14</a> <a href="#daniel-1-15">15</a> <a href="#daniel-1-16">16</a> <a href="#daniel-1-17">17</a> <a href="#daniel-1-18">18</a> <a href="#daniel-1-19">19</a> <a href="#daniel-1-20">20</a> <a href="#daniel-1-21">21</a></p>
<p id="daniel-1-1"><span class="verse-num">1:1</span> <span class="verse-body">anno tertio regni Ioachim regis Iuda venit Nabuchodonosor rex Babylonis Hierusalem et obsedit eam</span></p>
<p id="daniel-1-2"><span class="verse-num">1:2</span> <span class="verse-body">et tradidit Dominus in manu eius Ioachim regem Iudae et partem vasorum domus Dei et asportavit ea in terram Sennaar in domum dei sui et vasa intulit in domum thesauri dei sui</span></p>
<p id="daniel-1-3"><span class="verse-num">1:3</span> <span class="verse-body">et ait rex Asfanaz praeposito eunuchorum suorum ut introduceret de filiis Israhel et de semine regio et tyrannorum</span></p>
<p id="daniel-1-4"><span class="verse-num">1:4</span> <span class="verse-body">pueros in quibus nulla esset macula decoros forma et eruditos omni sapientia cautos scientia et doctos disciplina et qui possent stare in palatio regis ut doceret eos litteras et linguam Chaldeorum</span></p>
<p id="daniel-1-5"><span class="verse-num">1:5</span> <span class="verse-body">et constituit eis rex annonam per singulos dies de cibis suis et de vino unde bibebat ipse ut enutriti tribus annis postea starent in conspectu regis</span></p>
<p id="daniel-1-6"><span class="verse-num">1:6</span> <span class="verse-body">fuerunt ergo inter eos de filiis Iuda Danihel Ananias Misahel et Azarias</span></p>
<p id="daniel-1-7"><span class="verse-num">1:7</span> <span class="verse-body">et inposuit eis praepositus eunuchorum nomina Daniheli Balthasar et Ananiae Sedrac Misaheli Misac et Azariae Abdenago</span></p>
<p id="daniel-1-8"><span class="verse-num">1:8</span> <span class="verse-body">proposuit autem Danihel in corde suo ne pollueretur de mensa regis neque de vino potus eius et rogavit eunuchorum praepositum ne contaminaretur</span></p>
<p id="daniel-1-9"><span class="verse-num">1:9</span> <span class="verse-body">dedit autem Deus Daniheli gratiam et misericordiam in conspectu principis eunuchorum</span></p>
<p id="daniel-1-10"><span class="verse-num">1:10</span> <span class="verse-body">et ait princeps eunuchorum ad Danihel timeo ego dominum meum regem qui constituit vobis cibum et potum qui si viderit vultus vestros macilentiores prae ceteris adulescentibus coaevis vestris condemnabitis caput meum regi</span></p>
<p id="daniel-1-11"><span class="verse-num">1:11</span> <span class="verse-body">et dixit Danihel ad Malassar quem constituerat princeps eunuchorum super Danihel Ananiam Misahel et Azariam</span></p>
<p id="daniel-1-12"><span class="verse-num">1:12</span> <span class="verse-body">tempta nos obsecro servos tuos diebus decem et dentur nobis legumina ad vescendum et aqua ad bibendum</span></p>
<p id="daniel-1-13"><span class="verse-num">1:13</span> <span class="verse-body">et contemplare vultus nostros et vultus puerorum qui vescuntur cibo regio et sicut videris facies cum servis tuis</span></p>
<p id="daniel-1-14"><span class="verse-num">1:14</span> <span class="verse-body">qui audito sermone huiuscemodi temptavit eos diebus decem</span></p>
<p id="daniel-1-15"><span class="verse-num">1:15</span> <span class="verse-body">post dies autem decem apparuerunt vultus eorum meliores et corpulentiores prae omnibus pueris qui vescebantur cibo regio</span></p>
<p id="daniel-1-16"><span class="verse-num">1:16</span> <span class="verse-body">porro Malassar tollebat cibaria et vinum potus eorum dabatque eis legumina</span></p>
<p id="daniel-1-17"><span class="verse-num">1:17</span> <span class="verse-body">pueris autem his dedit Deus scientiam et disciplinam in omni libro et sapientia Daniheli autem intellegentiam omnium visionum et somniorum</span></p>
<p id="daniel-1-18"><span class="verse-num">1:18</span> <span class="verse-body">conpletis itaque diebus post quos dixerat rex ut introducerentur introduxit eos praepositus eunuchorum in conspectu Nabuchodonosor</span></p>
<p id="daniel-1-19"><span class="verse-num">1:19</span> <span class="verse-body">cumque locutus eis fuisset rex non sunt inventi de universis tales ut Danihel Ananias Misahel et Azarias et steterunt in conspectu regis</span></p>
<p id="daniel-1-20"><span class="verse-num">1:20</span> <span class="verse-body">et omne verbum sapientiae et intellectus quod sciscitatus est ab eis rex invenit in eis decuplum super cunctos ariolos et magos qui erant in universo regno eius</span></p>
<p id="daniel-1-21"><span class="verse-num">1:21</span> <span class="verse-body">fuit autem Danihel usque ad annum primum Cyri regis</span></p>
<h2 id="daniel-ch-2">Chapter 2</h2>
<p class="verses"><a href="#daniel-2-1">1</a> <a href="#daniel-2-2">2</a> <a href="#daniel-2-3">3</a> <a href="#daniel-2-4">4</a> <a href="#daniel-2-5">5</a> <a href="#daniel-2-6">6</a> <a href="#daniel-2-7">7</a> <a href="#daniel-2-8">8</a> <a href="#daniel-2-9">9</a> <a href="#daniel-2-10">10</a> <a href="#daniel-2-11">11</a> <a href="#daniel-2-12">12</a> <a href="#daniel-2-13">13</a> <a href="#daniel-2-14">14</a> <a href="#daniel-2-15">15</a> <a href="#daniel-2-16">16</a> <a href="#daniel-2-17">17</a> <a href="#daniel-2-18">18</a> <a href="#daniel-2-19">19</a> <a href="#daniel-2-20">20</a> <a href="#daniel-2-21">21</a> <a href="#daniel-2-22">22</a> <a href="#daniel-2-23">23</a> <a href="#daniel-2-24">24</a> <a href="#daniel-2-25">25</a> <a href="#daniel-2-26">26</a> <a href="#daniel-2-27">27</a> <a href="#daniel-2-28">28</a> <a href="#daniel-2-29">29</a> <a href="#daniel-2-30">30</a> <a href="#daniel-2-31">31</a> <a href="#daniel-2-32">32</a> <a href="#daniel-2-33">33</a> <a href="#daniel-2-34">34</a> <a href="#daniel-2-35">35</a> <a href="#daniel-2-36">36</a> <a href="#daniel-2-37">37</a> <a href="#daniel-2-38">38</a> <a href="#daniel-2-39">39</a> <a href="#daniel-2-40">40</a> <a href="#daniel-2-41">41</a> <a href="#daniel-2-42">42</a> <a href="#daniel-2-43">43</a> <a href="#daniel-2-44">44</a> <a href="#daniel-2-45">45</a> <a href="#daniel-2-46">46</a> <a href="#daniel-2-47">47</a> <a href="#daniel-2-48">48</a> <a href="#daniel-2-49">49</a></p>
<p id="daniel-2-1"><span class="verse-num">2:1</span> <span class="verse-body">in anno secundo regni Nabuchodonosor vidit Nabuchodonosor somnium et conterritus est spiritus eius et somnium eius fugit ab eo</span></p>
<p id="daniel-2-2"><span class="verse-num">2:2</span> <span class="verse-body">praecepit ergo rex ut convocarentur arioli et magi et malefici et Chaldei et indicarent regi somnia sua qui cum venissent steterunt coram rege</span></p>
<p id="daniel-2-3"><span class="verse-num">2:3</span> <span class="verse-body">et dixit ad eos rex vidi somnium et mente confusus ignoro quid viderim</span></p>
<p id="daniel-2-4"><span class="verse-num">2:4</span> <span class="verse-body">responderuntque Chaldei regi syriace rex in sempiternum vive dic somnium servis tuis et interpretationem eius indicabimus</span></p>
<p id="daniel-2-5"><span class="verse-num">2:5</span> <span class="verse-body">et respondens rex ait Chaldeis sermo recessit a me nisi indicaveritis mihi somnium et coniecturam eius peribitis vos et domus vestrae publicabuntur</span></p>
<p id="daniel-2-6"><span class="verse-num">2:6</span> <span class="verse-body">si autem somnium et coniecturam eius narraveritis praemia et dona et honorem multum accipietis a me somnium igitur et interpretationem eius indicate mihi</span></p>
<p id="daniel-2-7"><span class="verse-num">2:7</span> <span class="verse-body">responderunt secundo atque dixerunt rex somnium dicat servis suis et interpretationem illius indicabimus</span></p>
<p id="daniel-2-8"><span class="verse-num">2:8</span> <span class="verse-body">respondit rex et ait certo novi quia tempus redimitis scientes quod recesserit a me sermo</span></p>
<p id="daniel-2-9"><span class="verse-num">2:9</span> <span class="verse-body">si ergo somnium non indicaveritis mihi una est de vobis sententia quod interpretationem quoque fallacem et deceptione plenam conposueritis ut loquamini mihi donec tempus pertranseat somnium itaque dicite mihi ut sciam quod interpretationem quoque eius veram loquamini</span></p>
<p id="daniel-2-10"><span class="verse-num">2:10</span> <span class="verse-body">respondentes ergo Chaldei coram rege dixerunt non est homo super terram qui sermonem tuum rex possit implere sed neque regum quisquam magnus et potens verbum huiuscemodi sciscitatur ab omni ariolo et mago et Chaldeo</span></p>
<p id="daniel-2-11"><span class="verse-num">2:11</span> <span class="verse-body">sermo enim quem tu rex quaeris gravis est nec repperietur quisquam qui indicet illum in conspectu regis exceptis diis quorum non est cum hominibus conversatio</span></p>
<p id="daniel-2-12"><span class="verse-num">2:12</span> <span class="verse-body">quo audito rex in furore et in ira magna praecepit ut perirent omnes sapientes Babylonis</span></p>
<p id="daniel-2-13"><span class="verse-num">2:13</span> <span class="verse-body">et egressa sententia sapientes interficiebantur quaerebaturque Danihel et socii eius ut perirent</span></p>
<p id="daniel-2-14"><span class="verse-num">2:14</span> <span class="verse-body">tunc Danihel requisivit de lege atque sententia ab Arioch principe militiae regis qui egressus fuerat ad interficiendos sapientes Babylonis</span></p>
<p id="daniel-2-15"><span class="verse-num">2:15</span> <span class="verse-body">et interrogavit eum qui a rege acceperat potestatem quam ob causam tam crudelis sententia a facie esset regis egressa cum ergo rem indicasset Arioch Daniheli</span></p>
<p id="daniel-2-16"><span class="verse-num">2:16</span> <span class="verse-body">Danihel ingressus rogavit regem ut tempus daret sibi ad solutionem indicandam regi</span></p>
<p id="daniel-2-17"><span class="verse-num">2:17</span> <span class="verse-body">et ingressus est domum suam Ananiaeque Misaheli et Azariae sociis suis indicavit negotium</span></p>
<p id="daniel-2-18"><span class="verse-num">2:18</span> <span class="verse-body">ut quaererent misericordiam a facie Dei caeli super sacramento isto et non perirent Danihel et socii eius cum ceteris sapientibus Babylonis</span></p>
<p id="daniel-2-19"><span class="verse-num">2:19</span> <span class="verse-body">tunc Daniheli per visionem nocte mysterium revelatum est et Danihel benedixit Deo caeli</span></p>
<p id="daniel-2-20"><span class="verse-num">2:20</span> <span class="verse-body">et locutus ait sit nomen Domini benedictum a saeculo et usque in saeculum quia sapientia et fortitudo eius sunt</span></p>
<p id="daniel-2-21"><span class="verse-num">2:21</span> <span class="verse-body">et ipse mutat tempora et aetates transfert regna atque constituit dat sapientiam sapientibus et scientiam intellegentibus disciplinam</span></p>
<p id="daniel-2-22"><span class="verse-num">2:22</span> <span class="verse-body">ipse revelat profunda et abscondita et novit in tenebris constituta et lux cum eo est</span></p>
<p id="daniel-2-23"><span class="verse-num">2:23</span> <span class="verse-body">tibi Deus patrum meorum confiteor teque laudo quia sapientiam et fortitudinem dedisti mihi et nunc ostendisti mihi quae rogavimus te quia sermonem regis aperuisti nobis</span></p>
<p id="daniel-2-24"><span class="verse-num">2:24</span> <span class="verse-body">post haec Danihel ingressus ad Arioch quem constituerat rex ut perderet sapientes Babylonis sic ei locutus est sapientes Babylonis ne perdas introduc me in conspectu regis et solutionem regi enarrabo</span></p>
<p id="daniel-2-25"><span class="verse-num">2:25</span> <span class="verse-body">tunc Arioch festinus introduxit Danihelem ad regem et dixit ei inveni hominem de filiis transmigrationis Iudae qui solutionem regi adnuntiet</span></p>
<p id="daniel-2-26"><span class="verse-num">2:26</span> <span class="verse-body">respondit rex et dixit Daniheli cuius nomen erat Balthasar putasne vere potes indicare mihi somnium quod vidi et interpretationem eius</span></p>
<p id="daniel-2-27"><span class="verse-num">2:27</span> <span class="verse-body">et respondens Danihel coram rege ait mysterium quod rex interrogat sapientes magi et arioli et aruspices non queunt indicare regi</span></p>
<p id="daniel-2-28"><span class="verse-num">2:28</span> <span class="verse-body">sed est Deus in caelo revelans mysteria qui indicavit tibi rex Nabuchodonosor quae ventura sunt novissimis temporibus somnium tuum et visiones capitis tui in cubili tuo huiuscemodi sunt</span></p>
<p id="daniel-2-29"><span class="verse-num">2:29</span> <span class="verse-body">tu rex cogitare coepisti in stratu tuo quid esset futurum post haec et qui revelat mysteria ostendit tibi quae ventura sunt</span></p>
<p id="daniel-2-30"><span class="verse-num">2:30</span> <span class="verse-body">mihi quoque non in sapientia quae est in me plus quam in cunctis viventibus sacramentum hoc revelatum est sed ut interpretatio regi manifesta fieret et cogitationes mentis tuae scires</span></p>
<p id="daniel-2-31"><span class="verse-num">2:31</span> <span class="verse-body">tu rex videbas et ecce quasi statua una grandis statua illa magna et statura sublimis stabat contra te et intuitus eius erat terribilis</span></p>
<p id="daniel-2-32"><span class="verse-num">2:32</span> <span class="verse-body">huius statuae caput ex auro optimo erat pectus autem et brachia de argento porro venter et femora ex aere</span></p>
<p id="daniel-2-33"><span class="verse-num">2:33</span> <span class="verse-body">tibiae autem ferreae pedum quaedam pars erat ferrea quaedam fictilis</span></p>
<p id="daniel-2-34"><span class="verse-num">2:34</span> <span class="verse-body">videbas ita donec abscisus est lapis sine manibus et percussit statuam in pedibus eius ferreis et fictilibus et comminuit eos</span></p>
<p id="daniel-2-35"><span class="verse-num">2:35</span> <span class="verse-body">tunc contrita sunt pariter ferrum testa aes argentum et aurum et redacta quasi in favillam aestivae areae rapta sunt vento nullusque locus inventus est eis lapis autem qui percusserat statuam factus est mons magnus et implevit universam terram</span></p>
<p id="daniel-2-36"><span class="verse-num">2:36</span> <span class="verse-body">hoc est somnium interpretationem quoque eius dicemus coram te rex</span></p>
<p id="daniel-2-37"><span class="verse-num">2:37</span> <span class="verse-body">tu rex regum es et Deus caeli regnum fortitudinem et imperium et gloriam dedit tibi</span></p>
<p id="daniel-2-38"><span class="verse-num">2:38</span> <span class="verse-body">et omnia in quibus habitant filii hominum et bestiae agri volucresque caeli dedit in manu tua et sub dicione tua universa constituit tu es ergo caput aureum</span></p>
<p id="daniel-2-39"><span class="verse-num">2:39</span> <span class="verse-body">et post te consurget regnum aliud minus te et regnum tertium aliud aereum quod imperabit universae terrae</span></p>
<p id="daniel-2-40"><span class="verse-num">2:40</span> <span class="verse-body">et regnum quartum erit velut ferrum quomodo ferrum comminuit et domat omnia sic comminuet omnia haec et conteret</span></p>
<p id="daniel-2-41"><span class="verse-num">2:41</span> <span class="verse-body">porro quia vidisti pedum et digitorum partem testae figuli et partem ferream regnum divisum erit quod tamen de plantario ferri orietur secundum quod vidisti ferrum mixtum testae ex luto</span></p>
<p id="daniel-2-42"><span class="verse-num">2:42</span> <span class="verse-body">et digitos pedum ex parte ferreos et ex parte fictiles ex parte regnum erit solidum et ex parte contritum</span></p>
<p id="daniel-2-43"><span class="verse-num">2:43</span> <span class="verse-body">quia autem vidisti ferrum mixtum testae ex luto commiscebuntur quidem humano semine sed non adherebunt sibi sicuti ferrum misceri non potest testae</span></p>
<p id="daniel-2-44"><span class="verse-num">2:44</span> <span class="verse-body">in diebus autem regnorum illorum suscitabit Deus caeli regnum quod in aeternum non dissipabitur et regnum eius populo alteri non tradetur comminuet et consumet universa regna haec et ipsum stabit in aeternum</span></p>
<p id="daniel-2-45"><span class="verse-num">2:45</span> <span class="verse-body">secundum quod vidisti quod de monte abscisus est lapis sine manibus et comminuit testam et ferrum et aes et argentum et aurum Deus magnus ostendit regi quae futura sunt postea et verum est somnium et fidelis interpretatio eius</span></p>
<p id="daniel-2-46"><span class="verse-num">2:46</span> <span class="verse-body">tunc rex Nabuchodonosor cecidit in faciem suam et Danihelum adoravit et hostias et incensum praecepit ut sacrificarent ei</span></p>
<p id="daniel-2-47"><span class="verse-num">2:47</span> <span class="verse-body">loquens ergo rex ait Daniheli vere Deus vester Deus deorum est et Dominus regum et revelans mysteria quoniam potuisti aperire sacramentum hoc</span></p>
<p id="daniel-2-48"><span class="verse-num">2:48</span> <span class="verse-body">tunc rex Danihelum in sublime extulit et munera multa et magna dedit ei et constituit eum principem super omnes provincias Babylonis et praefectum magistratuum super cunctos sapientes Babylonis</span></p>
<p id="daniel-2-49"><span class="verse-num">2:49</span> <span class="verse-body">Danihel autem postulavit a rege et constituit super opera provinciae Babylonis Sedrac Misac et Abdenago ipse autem Danihel erat in foribus regis</span></p>
<h2 id="daniel-ch-3">Chapter 3</h2>
<p class="verses"><a href="#daniel-3-1">1</a> <a href="#daniel-3-2">2</a> <a href="#daniel-3-3">3</a> <a href="#daniel-3-4">4</a> <a href="#daniel-3-5">5</a> <a href="#daniel-3-6">6</a> <a href="#daniel-3-7">7</a> <a href="#daniel-3-8">8</a> <a href="#daniel-3-9">9</a> <a href="#daniel-3-10">10</a> <a href="#daniel-3-11">11</a> <a href="#daniel-3-12">12</a> <a href="#daniel-3-13">13</a> <a href="#daniel-3-14">14</a> <a href="#daniel-3-15">15</a> <a href="#daniel-3-16">16</a> <a href="#daniel-3-17">17</a> <a href="#daniel-3-18">18</a> <a href="#daniel-3-19">19</a> <a href="#daniel-3-20">20</a> <a href="#daniel-3-21">21</a> <a href="#daniel-3-22">22</a></p>
<p id="daniel-3-1"><span class="verse-num">3:1</span> <span class="verse-body">Nabuchodonosor rex fecit statuam auream altitudine cubitorum sexaginta latitudine cubitorum sex et statuit eam in campo Duram provinciae Babylonis</span></p>
<p id="daniel-3-2"><span class="verse-num">3:2</span> <span class="verse-body">itaque Nabuchodonosor rex misit ad congregandos satrapas magistratus et iudices duces et tyrannos et praefectos omnesque principes regionum ut convenirent ad dedicationem statuae quam erexerat Nabuchodonosor rex</span></p>
<p id="daniel-3-3"><span class="verse-num">3:3</span> <span class="verse-body">tunc congregati sunt satrapae magistratus et iudices duces et tyranni et optimates qui erant in potestatibus constituti et universi principes regionum ut convenirent ad dedicationem statuae quam erexerat Nabuchodonosor rex stabant autem in conspectu statuae quam posuerat Nabuchodonosor</span></p>
<p id="daniel-3-4"><span class="verse-num">3:4</span> <span class="verse-body">et praeco clamabat valenter vobis dicitur populis tribubus et linguis</span></p>
<p id="daniel-3-5"><span class="verse-num">3:5</span> <span class="verse-body">in hora qua audieritis sonitum tubae et fistulae et citharae sambucae et psalterii et symphoniae et universi generis musicorum cadentes adorate statuam auream quam constituit Nabuchodonosor rex</span></p>
<p id="daniel-3-6"><span class="verse-num">3:6</span> <span class="verse-body">si quis autem non prostratus adoraverit eadem hora mittetur in fornacem ignis ardentis</span></p>
<p id="daniel-3-7"><span class="verse-num">3:7</span> <span class="verse-body">post haec igitur statim ut audierunt omnes populi sonitum tubae fistulae et citharae sambucae et psalterii et symphoniae et omnis generis musicorum cadentes omnes populi et tribus et linguae adoraverunt statuam auream quam constituerat Nabuchodonosor rex</span></p>
<p id="daniel-3-8"><span class="verse-num">3:8</span> <span class="verse-body">statimque et in ipso tempore accedentes viri chaldei accusaverunt Iudaeos</span></p>
<p id="daniel-3-9"><span class="verse-num">3:9</span> <span class="verse-body">dixeruntque Nabuchodonosor regi rex in aeternum vive</span></p>
<p id="daniel-3-10"><span class="verse-num">3:10</span> <span class="verse-body">tu rex posuisti decretum ut omnis homo qui audierit sonitum tubae fistulae et citharae sambucae et psalterii et symphoniae et universi generis musicorum prosternat se et adoret statuam auream</span></p>
<p id="daniel-3-11"><span class="verse-num">3:11</span> <span class="verse-body">si quis autem non procidens adoraverit mittatur in fornacem ignis ardentem</span></p>
<p id="daniel-3-12"><span class="verse-num">3:12</span> <span class="verse-body">sunt ergo viri iudaei quos constituisti super opera regionis Babyloniae Sedrac Misac et Abdenago viri isti contempserunt rex decretum tuum deos tuos non colunt et statuam auream quam erexisti non adorant</span></p>
<p id="daniel-3-13"><span class="verse-num">3:13</span> <span class="verse-body">tunc Nabuchodonosor in furore et in ira praecepit ut adducerentur Sedrac Misac et Abdenago qui confestim adducti sunt in conspectu regis</span></p>
<p id="daniel-3-14"><span class="verse-num">3:14</span> <span class="verse-body">pronuntiansque Nabuchodonosor rex ait eis verene Sedrac Misac et Abdenago deos meos non colitis et statuam auream quam constitui non adoratis</span></p>
<p id="daniel-3-15"><span class="verse-num">3:15</span> <span class="verse-body">nunc ergo si estis parati quacumque hora audieritis sonitum tubae fistulae et citharae sambucae psalterii et symphoniae omnisque generis musicorum prosternite vos et adorate statuam quam feci quod si non adoraveritis eadem hora mittemini in fornacem ignis ardentem et quis est Deus qui eripiat vos de manu mea</span></p>
<p id="daniel-3-16"><span class="verse-num">3:16</span> <span class="verse-body">respondentes Sedrac Misac et Abdenago dixerunt regi Nabuchodonosor non oportet nos de hac re respondere tibi</span></p>
<p id="daniel-3-17"><span class="verse-num">3:17</span> <span class="verse-body">ecce enim Deus noster quem colimus potest eripere nos de camino ignis ardentis et de manibus tuis rex liberare</span></p>
<p id="daniel-3-18"><span class="verse-num">3:18</span> <span class="verse-body">quod si noluerit notum tibi sit rex quia deos tuos non colimus et statuam auream quam erexisti non adoramus</span></p>
<p id="daniel-3-19"><span class="verse-num">3:19</span> <span class="verse-body">tunc Nabuchodonosor repletus est furore et aspectus faciei illius inmutatus est super Sedrac Misac et Abdenago et praecepit ut succenderetur fornax septuplum quam succendi consuerat</span></p>
<p id="daniel-3-20"><span class="verse-num">3:20</span> <span class="verse-body">et viris fortissimis de exercitu suo iussit ut ligatis pedibus Sedrac Misac et Abdenago mitterent eos in fornacem ignis ardentem</span></p>
<p id="daniel-3-21"><span class="verse-num">3:21</span> <span class="verse-body">et confestim viri illi vincti cum bracis suis et tiaris et calciamentis et vestibus missi sunt in medium fornacis ignis ardentis</span></p>
<p id="daniel-3-22"><span class="verse-num">3:22</span> <span class="verse-body">nam iussio regis urguebat fornax autem succensa erat nimis porro viros illos qui miserant Sedrac Misac et Abdenago interfecit flamma ignis</span></p>
