<h1>Aggeus</h1>
<p class="chapters"><a href="#haggai-ch-6">6</a> <a href="#haggai-ch-7">7</a> <a href="#haggai-ch-8">8</a></p>
<h2 id="haggai-ch-6">Chapter 6</h2>
<p class="verses"><a href="#haggai-6-1">1</a> <a href="#haggai-6-2">2</a> <a href="#haggai-6-3">3</a> <a href="#haggai-6-4">4</a> <a href="#haggai-6-5">5</a> <a href="#haggai-6-6">6</a> <a href="#haggai-6-7">7</a> <a href="#haggai-6-8">8</a> <a href="#haggai-6-9">9</a> <a href="#haggai-6-10">10</a> <a href="#haggai-6-11">11</a> <a href="#haggai-6-12">12</a> <a href="#haggai-6-13">13</a> <a href="#haggai-6-14">14</a> <a href="#haggai-6-15">15</a> <a href="#haggai-6-16">16</a> <a href="#haggai-6-17">17</a> <a href="#haggai-6-18">18</a> <a href="#haggai-6-19">19</a> <a href="#haggai-6-20">20</a> <a href="#haggai-6-21">21</a> <a href="#haggai-6-22">22</a></p>
<p id="haggai-6-1"><span class="verse-num">6:1</span> <span class="verse-body">tunc Darius rex praecepit et recensuerunt in bibliotheca librorum qui erant repositi in Babylone</span></p>
<p id="haggai-6-2"><span class="verse-num">6:2</span> <span class="verse-body">et inventum est in Ecbathanis quod est castrum in Madena provincia volumen unum talisque scriptus erat in eo commentarius</span></p>
<p id="haggai-6-3"><span class="verse-num">6:3</span> <span class="verse-body">anno primo Cyri regis Cyrus rex decrevit ut domus Dei quae est in Hierusalem aedificaretur in loco ubi immolent hostias et ut ponant fundamenta subportantia altitudinem cubitorum sexaginta et latitudinem cubitorum sexaginta</span></p>
<p id="haggai-6-4"><span class="verse-num">6:4</span> <span class="verse-body">ordines de lapidibus inpolitis tres et sic ordines de lignis novis sumptus autem de domo regis dabuntur</span></p>
<p id="haggai-6-5"><span class="verse-num">6:5</span> <span class="verse-body">sed et vasa templi Dei aurea et argentea quae Nabuchodonosor tulerat de templo Hierusalem et adtulerat ea in Babylonem reddantur et referantur in templo Hierusalem in locum suum quae et posita sunt in templo Dei</span></p>
<p id="haggai-6-6"><span class="verse-num">6:6</span> <span class="verse-body">nunc ergo Tatannai dux regionis quae est trans Flumen Starbuzannai et consiliarii vestri Apharsacei qui estis trans Flumen procul recedite ab illis</span></p>
<p id="haggai-6-7"><span class="verse-num">6:7</span> <span class="verse-body">et dimittite fieri templum Dei illud a duce Iudaeorum et a senioribus eorum domum Dei illam aedificent in loco suo</span></p>
<p id="haggai-6-8"><span class="verse-num">6:8</span> <span class="verse-body">sed et a me praeceptum est quid oporteat fieri a presbyteris Iudaeorum illis ut aedificetur domus Dei scilicet ut de arca regis id est de tributis quae dantur de regione trans Flumen studiose sumptus dentur viris illis ne inpediatur opus</span></p>
<p id="haggai-6-9"><span class="verse-num">6:9</span> <span class="verse-body">quod si necesse fuerit et vitulos et agnos et hedos in holocaustum Deo caeli frumentum sal vinum et oleum secundum ritum sacerdotum qui sunt in Hierusalem detur eis per dies singulos ne sit in aliquo querimonia</span></p>
<p id="haggai-6-10"><span class="verse-num">6:10</span> <span class="verse-body">et offerant oblationes Deo caeli orentque pro vita regis et filiorum eius</span></p>
<p id="haggai-6-11"><span class="verse-num">6:11</span> <span class="verse-body">a me ergo positum est decretum ut omnis homo qui hanc mutaverit iussionem tollatur lignum de domo ipsius et erigatur et configatur in eo domus autem eius publicetur</span></p>
<p id="haggai-6-12"><span class="verse-num">6:12</span> <span class="verse-body">Deus autem qui habitare fecit nomen suum ibi dissipet omnia regna et populum qui extenderit manum suam ut repugnet et dissipet domum Dei illam quae est in Hierusalem ego Darius statui decretum quod studiose impleri volo</span></p>
<p id="haggai-6-13"><span class="verse-num">6:13</span> <span class="verse-body">igitur Tatannai dux regionis trans Flumen et Starbuzannai et consiliarii eius secundum quod praeceperat Darius rex sic diligenter exsecuti sunt</span></p>
<p id="haggai-6-14"><span class="verse-num">6:14</span> <span class="verse-body">seniores autem Iudaeorum aedificabant et prosperabantur iuxta prophetiam Aggei prophetae et Zacchariae filii Addo et aedificaverunt et construxerunt iubente Deo Israhel et iubente Cyro et Dario et Artarxerse regibus Persarum</span></p>
<p id="haggai-6-15"><span class="verse-num">6:15</span> <span class="verse-body">et conpleverunt domum Dei istam usque ad diem tertium mensis adar qui est annus sextus regni Darii regis</span></p>
<p id="haggai-6-16"><span class="verse-num">6:16</span> <span class="verse-body">fecerunt autem filii Israhel sacerdotes et Levitae et reliqui filiorum transmigrationis dedicationem domus Dei in gaudio</span></p>
<p id="haggai-6-17"><span class="verse-num">6:17</span> <span class="verse-body">et obtulerunt in dedicationem domus Dei vitulos centum arietes ducentos agnos quadringentos hircos caprarum pro peccato totius Israhel duodecim iuxta numerum tribuum Israhel</span></p>
<p id="haggai-6-18"><span class="verse-num">6:18</span> <span class="verse-body">et statuerunt sacerdotes in ordinibus suis et Levitas in vicibus suis super opera Dei in Hierusalem sicut scriptum est in libro Mosi</span></p>
<p id="haggai-6-19"><span class="verse-num">6:19</span> <span class="verse-body">fecerunt autem filii transmigrationis pascha quartadecima die mensis primi</span></p>
<p id="haggai-6-20"><span class="verse-num">6:20</span> <span class="verse-body">purificati enim fuerant sacerdotes et Levitae quasi unus omnes mundi ad immolandum pascha universis filiis transmigrationis et fratribus suis sacerdotibus et sibi</span></p>
<p id="haggai-6-21"><span class="verse-num">6:21</span> <span class="verse-body">et comederunt filii Israhel qui reversi fuerant de transmigratione et omnis qui se separaverat a coinquinatione gentium terrae ad eos ut quaererent Dominum Deum Israhel</span></p>
<p id="haggai-6-22"><span class="verse-num">6:22</span> <span class="verse-body">et fecerunt sollemnitatem azymorum septem diebus in laetitia quoniam laetificaverat eos Dominus et converterat cor regis Assur ad eos ut adiuvaret manus eorum in opere domus Domini Dei Israhel __________________________________________________________________</span></p>
<h2 id="haggai-ch-7">Chapter 7</h2>
<p class="verses"><a href="#haggai-7-1">1</a> <a href="#haggai-7-2">2</a> <a href="#haggai-7-3">3</a> <a href="#haggai-7-4">4</a> <a href="#haggai-7-5">5</a> <a href="#haggai-7-6">6</a> <a href="#haggai-7-7">7</a> <a href="#haggai-7-8">8</a> <a href="#haggai-7-9">9</a> <a href="#haggai-7-10">10</a> <a href="#haggai-7-11">11</a> <a href="#haggai-7-12">12</a> <a href="#haggai-7-13">13</a> <a href="#haggai-7-14">14</a> <a href="#haggai-7-15">15</a> <a href="#haggai-7-16">16</a> <a href="#haggai-7-17">17</a> <a href="#haggai-7-18">18</a> <a href="#haggai-7-19">19</a> <a href="#haggai-7-20">20</a> <a href="#haggai-7-21">21</a> <a href="#haggai-7-22">22</a> <a href="#haggai-7-23">23</a> <a href="#haggai-7-24">24</a> <a href="#haggai-7-25">25</a> <a href="#haggai-7-26">26</a> <a href="#haggai-7-27">27</a> <a href="#haggai-7-28">28</a></p>
<p id="haggai-7-1"><span class="verse-num">7:1</span> <span class="verse-body">post haec autem verba in regno Artarxersis regis Persarum Ezras filius Saraiae filii Azariae filii Helciae</span></p>
<p id="haggai-7-2"><span class="verse-num">7:2</span> <span class="verse-body">filii Sellum filii Sadoc filii Achitob</span></p>
<p id="haggai-7-3"><span class="verse-num">7:3</span> <span class="verse-body">filii Amariae filii Azariae filii Maraioth</span></p>
<p id="haggai-7-4"><span class="verse-num">7:4</span> <span class="verse-body">filii Zaraiae filii Ozi filii Bocci</span></p>
<p id="haggai-7-5"><span class="verse-num">7:5</span> <span class="verse-body">filii Abisue filii Finees filii Eleazar filii Aaron sacerdotis ab initio</span></p>
<p id="haggai-7-6"><span class="verse-num">7:6</span> <span class="verse-body">ipse Ezras ascendit de Babylone et ipse scriba velox in lege Mosi quam dedit Dominus Deus Israhel et dedit ei rex secundum manum Domini Dei eius super eum omnem petitionem eius</span></p>
<p id="haggai-7-7"><span class="verse-num">7:7</span> <span class="verse-body">et ascenderunt de filiis Israhel et de filiis sacerdotum et de filiis Levitarum et de cantoribus et de ianitoribus et de Nathinneis in Hierusalem anno septimo Artarxersis regis</span></p>
<p id="haggai-7-8"><span class="verse-num">7:8</span> <span class="verse-body">et venerunt in Hierusalem mense quinto ipse est annus septimus regis</span></p>
<p id="haggai-7-9"><span class="verse-num">7:9</span> <span class="verse-body">quia in primo die mensis primi coepit ascendere de Babylone et in primo mensis quinti venit in Hierusalem iuxta manum Dei sui bonam super se</span></p>
<p id="haggai-7-10"><span class="verse-num">7:10</span> <span class="verse-body">Ezras enim paravit cor suum ut investigaret legem Domini et faceret et doceret in Israhel praeceptum et iudicium</span></p>
<p id="haggai-7-11"><span class="verse-num">7:11</span> <span class="verse-body">hoc est autem exemplar epistulae edicti quod dedit rex Artarxersis Ezrae sacerdoti scribae erudito in sermonibus et praeceptis Domini et caerimoniis eius in Israhel</span></p>
<p id="haggai-7-12"><span class="verse-num">7:12</span> <span class="verse-body">Artarxersis rex regum Ezrae sacerdoti scribae legis Dei caeli doctissimo salutem</span></p>
<p id="haggai-7-13"><span class="verse-num">7:13</span> <span class="verse-body">a me decretum est ut cuicumque placuerit in regno meo de populo Israhel et de sacerdotibus eius et de Levitis ire in Hierusalem tecum vadat</span></p>
<p id="haggai-7-14"><span class="verse-num">7:14</span> <span class="verse-body">a facie enim regis et septem consiliatorum eius missus es ut visites Iudaeam et Hierusalem in lege Dei tui quae est in manu tua</span></p>
<p id="haggai-7-15"><span class="verse-num">7:15</span> <span class="verse-body">et ut feras argentum et aurum quod rex et consiliatores eius sponte obtulerunt Deo Israhel cuius in Hierusalem tabernaculum est</span></p>
<p id="haggai-7-16"><span class="verse-num">7:16</span> <span class="verse-body">et omne argentum et aurum quodcumque inveneris in universa provincia Babylonis et populus offerre voluerit et de sacerdotibus qui sponte obtulerint domui Dei sui quae est in Hierusalem</span></p>
<p id="haggai-7-17"><span class="verse-num">7:17</span> <span class="verse-body">libere accipe et studiose eme de hac pecunia vitulos arietes agnos et sacrificia et libamina eorum et offer ea super altare templi Dei vestri quod est in Hierusalem</span></p>
<p id="haggai-7-18"><span class="verse-num">7:18</span> <span class="verse-body">sed et si quid tibi et fratribus tuis placuerit de reliquo argento et auro ut faciatis iuxta voluntatem Dei vestri facite</span></p>
<p id="haggai-7-19"><span class="verse-num">7:19</span> <span class="verse-body">vasa quoque quae dantur tibi in ministerium domus Dei tui trade in conspectu Dei Hierusalem</span></p>
<p id="haggai-7-20"><span class="verse-num">7:20</span> <span class="verse-body">sed et cetera quibus opus fuerit in domo Dei tui quantumcumque necesse est ut expendas dabis de thesauro et de fisco regis</span></p>
<p id="haggai-7-21"><span class="verse-num">7:21</span> <span class="verse-body">et a me ego Artarxersis rex statui atque decrevi omnibus custodibus arcae publicae qui sunt trans Flumen ut quodcumque petierit a vobis Ezras sacerdos scriba legis Dei caeli absque mora detis</span></p>
<p id="haggai-7-22"><span class="verse-num">7:22</span> <span class="verse-body">usque ad argenti talenta centum et usque ad frumenti choros centum et usque ad vini batos centum et usque ad batos olei centum sal vero absque mensura</span></p>
<p id="haggai-7-23"><span class="verse-num">7:23</span> <span class="verse-body">omne quod ad ritum Dei caeli pertinet tribuatur diligenter in domo Dei caeli ne forte irascatur contra regnum regis et filiorum eius</span></p>
<p id="haggai-7-24"><span class="verse-num">7:24</span> <span class="verse-body">vobisque notum facimus de universis sacerdotibus et Levitis cantoribus ianitoribus Nathinneis et ministris domus Dei huius ut vectigal et tributum et annonas non habeatis potestatem inponendi super eos</span></p>
<p id="haggai-7-25"><span class="verse-num">7:25</span> <span class="verse-body">tu autem Ezras secundum sapientiam Dei tui quae est in manu tua constitue iudices et praesides ut iudicent omni populo qui est trans Flumen his videlicet qui noverunt legem Dei tui sed et inperitos docete libere</span></p>
<p id="haggai-7-26"><span class="verse-num">7:26</span> <span class="verse-body">et omnis qui non fecerit legem Dei tui et legem regis diligenter iudicium erit de eo sive in mortem sive in exilium sive in condemnationem substantiae eius vel certe in carcerem</span></p>
<p id="haggai-7-27"><span class="verse-num">7:27</span> <span class="verse-body">benedictus Dominus Deus patrum nostrorum qui dedit hoc in corde regis ut glorificaret domum Domini quae est in Hierusalem</span></p>
<p id="haggai-7-28"><span class="verse-num">7:28</span> <span class="verse-body">et in me inclinavit misericordiam coram rege et consiliatoribus eius et universis principibus regis potentibus et ego confortatus manu Domini Dei mei quae erat in me congregavi de Israhel principes qui ascenderent mecum __________________________________________________________________</span></p>
<h2 id="haggai-ch-8">Chapter 8</h2>
<p class="verses"><a href="#haggai-8-1">1</a> <a href="#haggai-8-2">2</a> <a href="#haggai-8-3">3</a> <a href="#haggai-8-4">4</a> <a href="#haggai-8-5">5</a> <a href="#haggai-8-6">6</a></p>
<p id="haggai-8-1"><span class="verse-num">8:1</span> <span class="verse-body">hii sunt ergo principes familiarum et genealogia eorum qui ascenderunt mecum in regno Artarxersis regis de Babylone</span></p>
<p id="haggai-8-2"><span class="verse-num">8:2</span> <span class="verse-body">de filiis Finees Gersom de filiis Ithamar Danihel de filiis David Attus</span></p>
<p id="haggai-8-3"><span class="verse-num">8:3</span> <span class="verse-body">de filiis Secheniae et de filiis Pharos Zaccharias et cum eo numerati sunt viri centum quinquaginta</span></p>
<p id="haggai-8-4"><span class="verse-num">8:4</span> <span class="verse-body">de filiis Phaethmoab Helioenai filius Zareae et cum eo ducenti viri</span></p>
<p id="haggai-8-5"><span class="verse-num">8:5</span> <span class="verse-body">de filiis Secheniae filius Hiezihel et cum eo trecenti viri</span></p>
<p id="haggai-8-6"><span class="verse-num">8:6</span> <span class="verse-body">de filiis Adden Abeth filius Ionathan et cum eo quinquaginta viri</span></p>
