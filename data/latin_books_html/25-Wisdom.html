<h1>Wisdom</h1>
<p class="chapters"><a href="#wisdom-ch-1">1</a> <a href="#wisdom-ch-2">2</a> <a href="#wisdom-ch-3">3</a> <a href="#wisdom-ch-4">4</a> <a href="#wisdom-ch-5">5</a> <a href="#wisdom-ch-6">6</a> <a href="#wisdom-ch-7">7</a> <a href="#wisdom-ch-8">8</a> <a href="#wisdom-ch-9">9</a> <a href="#wisdom-ch-10">10</a> <a href="#wisdom-ch-11">11</a> <a href="#wisdom-ch-12">12</a> <a href="#wisdom-ch-13">13</a> <a href="#wisdom-ch-14">14</a> <a href="#wisdom-ch-15">15</a> <a href="#wisdom-ch-16">16</a> <a href="#wisdom-ch-17">17</a> <a href="#wisdom-ch-18">18</a> <a href="#wisdom-ch-19">19</a></p>
<h2 id="wisdom-ch-1">Chapter 1</h2>
<p class="verses"><a href="#wisdom-1-1">1</a> <a href="#wisdom-1-2">2</a> <a href="#wisdom-1-3">3</a> <a href="#wisdom-1-4">4</a> <a href="#wisdom-1-5">5</a> <a href="#wisdom-1-6">6</a> <a href="#wisdom-1-7">7</a> <a href="#wisdom-1-8">8</a> <a href="#wisdom-1-9">9</a> <a href="#wisdom-1-10">10</a> <a href="#wisdom-1-11">11</a> <a href="#wisdom-1-12">12</a> <a href="#wisdom-1-13">13</a> <a href="#wisdom-1-14">14</a> <a href="#wisdom-1-15">15</a> <a href="#wisdom-1-16">16</a></p>
<p id="wisdom-1-1"><span class="verse-num">1:1</span> <span class="verse-body">diligite iustitiam qui iudicatis terram sentite de Domino in bonitate et in simplicitate cordis quaerite illum</span></p>
<p id="wisdom-1-2"><span class="verse-num">1:2</span> <span class="verse-body">quoniam invenitur ab his qui non temptant illum apparet autem eis qui fidem habent in illum</span></p>
<p id="wisdom-1-3"><span class="verse-num">1:3</span> <span class="verse-body">perversae enim cogitationes separant a Deo probata autem virtus corripit insipientes</span></p>
<p id="wisdom-1-4"><span class="verse-num">1:4</span> <span class="verse-body">quoniam in malivolam animam non intrabit sapientia nec habitabit in corpore subdito peccatis</span></p>
<p id="wisdom-1-5"><span class="verse-num">1:5</span> <span class="verse-body">sanctus enim spiritus disciplinae effugiet fictum et auferet se a cogitationibus quae sunt sine intellectu et corripietur superveniente iniquitate</span></p>
<p id="wisdom-1-6"><span class="verse-num">1:6</span> <span class="verse-body">benignus est enim spiritus sapientiae et non liberabit maledictum a labiis suis quoniam renum illius testis est Deus et cordis eius scrutator est verus et linguae illius auditor</span></p>
<p id="wisdom-1-7"><span class="verse-num">1:7</span> <span class="verse-body">quoniam spiritus Domini replevit orbem terrarum et hoc quod continet omnia scientiam habet vocis</span></p>
<p id="wisdom-1-8"><span class="verse-num">1:8</span> <span class="verse-body">propter hoc qui loquitur iniqua non potest latere nec praeteriet illum corripiens iudicium</span></p>
<p id="wisdom-1-9"><span class="verse-num">1:9</span> <span class="verse-body">in cogitationibus enim impii interrogatio erit sermonum autem illius auditio ad Dominum veniet ad correptionem iniquitatum illius</span></p>
<p id="wisdom-1-10"><span class="verse-num">1:10</span> <span class="verse-body">quoniam auris zeli audit omnia et tumultus murmurationum non abscondetur</span></p>
<p id="wisdom-1-11"><span class="verse-num">1:11</span> <span class="verse-body">custodite ergo vos a murmuratione quae nihil prodest et a detractione parcite linguae quoniam responsum obscurum in vacuum non ibit os autem quod mentitur occidit animam</span></p>
<p id="wisdom-1-12"><span class="verse-num">1:12</span> <span class="verse-body">nolite zelare mortem in errore vitae vestrae neque adquiratis perditionem in operibus manuum vestrarum</span></p>
<p id="wisdom-1-13"><span class="verse-num">1:13</span> <span class="verse-body">quoniam Deus mortem non fecit nec laetatur in perditione vivorum</span></p>
<p id="wisdom-1-14"><span class="verse-num">1:14</span> <span class="verse-body">creavit enim ut essent omnia et sanabiles nationes orbis terrarum et non est in illis medicamentum exterminii nec inferorum regnum in terra</span></p>
<p id="wisdom-1-15"><span class="verse-num">1:15</span> <span class="verse-body">iustitia enim inmortalis est</span></p>
<p id="wisdom-1-16"><span class="verse-num">1:16</span> <span class="verse-body">impii autem manibus et verbis arcessierunt illam et aestimantes illam amicam defluxerunt et sponsionem posuerunt ad illam quoniam digni sunt qui sunt ex parte illius</span></p>
<h2 id="wisdom-ch-2">Chapter 2</h2>
<p class="verses"><a href="#wisdom-2-1">1</a> <a href="#wisdom-2-2">2</a> <a href="#wisdom-2-3">3</a> <a href="#wisdom-2-4">4</a> <a href="#wisdom-2-5">5</a> <a href="#wisdom-2-6">6</a> <a href="#wisdom-2-7">7</a> <a href="#wisdom-2-8">8</a> <a href="#wisdom-2-9">9</a> <a href="#wisdom-2-10">10</a> <a href="#wisdom-2-11">11</a> <a href="#wisdom-2-12">12</a> <a href="#wisdom-2-13">13</a> <a href="#wisdom-2-14">14</a> <a href="#wisdom-2-15">15</a> <a href="#wisdom-2-16">16</a> <a href="#wisdom-2-17">17</a> <a href="#wisdom-2-18">18</a> <a href="#wisdom-2-19">19</a> <a href="#wisdom-2-20">20</a> <a href="#wisdom-2-21">21</a> <a href="#wisdom-2-22">22</a> <a href="#wisdom-2-23">23</a> <a href="#wisdom-2-24">24</a> <a href="#wisdom-2-25">25</a></p>
<p id="wisdom-2-1"><span class="verse-num">2:1</span> <span class="verse-body">dixerunt enim apud se cogitantes non recte exiguum et cum taedio est tempus vitae nostrae et non est refrigerium in fine hominis et non est qui agnitus sit reversus ab inferis</span></p>
<p id="wisdom-2-2"><span class="verse-num">2:2</span> <span class="verse-body">quia ex nihilo nati sumus et post hoc erimus tamquam non fuerimus quoniam fumus afflatus est in naribus nostris et sermo scintillae ad commovendum cor nostrum</span></p>
<p id="wisdom-2-3"><span class="verse-num">2:3</span> <span class="verse-body">quia extincta cinis erit corpus et spiritus diffundetur tamquam mollis aer et transiet vita nostra tamquam vestigium nubis et sicut nebula dissolvetur quae fugata est a radiis solis et a calore illius adgravata</span></p>
<p id="wisdom-2-4"><span class="verse-num">2:4</span> <span class="verse-body">et nomen nostrum oblivionem accipiet per tempus et nemo memoriam habebit operum nostrorum</span></p>
<p id="wisdom-2-5"><span class="verse-num">2:5</span> <span class="verse-body">umbrae enim transitus est tempus nostrum et non est reversio finis nostri quoniam consignata est et nemo revertetur</span></p>
<p id="wisdom-2-6"><span class="verse-num">2:6</span> <span class="verse-body">venite ergo et fruamur bonis quae sunt et utamur creaturam tamquam in iuventute celeriter</span></p>
<p id="wisdom-2-7"><span class="verse-num">2:7</span> <span class="verse-body">vino pretioso et unguentis nos impleamus et non praetereat nos flos temporis</span></p>
<p id="wisdom-2-8"><span class="verse-num">2:8</span> <span class="verse-body">coronemus nos rosis antequam marcescant nullum pratum sit quod non pertranseat luxuria nostra</span></p>
<p id="wisdom-2-9"><span class="verse-num">2:9</span> <span class="verse-body">ubique relinquamus signa laetitiae quoniam haec est pars nostra et haec est sors</span></p>
<p id="wisdom-2-10"><span class="verse-num">2:10</span> <span class="verse-body">opprimamus pauperem iustum et non parcamus viduae nec veterani revereamur canos multi temporis</span></p>
<p id="wisdom-2-11"><span class="verse-num">2:11</span> <span class="verse-body">sit autem fortitudo nostra lex iniustitiae quod infirmum est enim inutile invenitur</span></p>
<p id="wisdom-2-12"><span class="verse-num">2:12</span> <span class="verse-body">circumveniamus ergo iustum quoniam inutilis est nobis et contrarius est operibus nostris et inproperat nobis peccata legis et diffamat in nos peccata disciplinae nostrae</span></p>
<p id="wisdom-2-13"><span class="verse-num">2:13</span> <span class="verse-body">promittit scientiam Dei se habere et filium Dei se nominat</span></p>
<p id="wisdom-2-14"><span class="verse-num">2:14</span> <span class="verse-body">factus est nobis in traductionem cogitationum nostrarum</span></p>
<p id="wisdom-2-15"><span class="verse-num">2:15</span> <span class="verse-body">gravis est nobis etiam ad videndum quoniam dissimilis est aliis vita illius et inmutatae sunt viae eius</span></p>
<p id="wisdom-2-16"><span class="verse-num">2:16</span> <span class="verse-body">tamquam nugaces aestimati sumus ab illo et abstinet se a viis nostris tamquam ab inmunditiis et praefert novissima iustorum et gloriatur patrem Deum se habere</span></p>
<p id="wisdom-2-17"><span class="verse-num">2:17</span> <span class="verse-body">videamus ergo si sermones illius veri sunt et temptemus quae ventura sunt illi et sciemus quae erunt novissima illius</span></p>
<p id="wisdom-2-18"><span class="verse-num">2:18</span> <span class="verse-body">si enim est verus filius Dei suscipiet illum et liberabit eum de manu contrariorum</span></p>
<p id="wisdom-2-19"><span class="verse-num">2:19</span> <span class="verse-body">contumelia et tormento interrogemus eum ut sciamus reverentiam illius et probemus patientiam ipsius</span></p>
<p id="wisdom-2-20"><span class="verse-num">2:20</span> <span class="verse-body">morte turpissima condemnemus illum erit enim ei respectus ex sermonibus illius</span></p>
<p id="wisdom-2-21"><span class="verse-num">2:21</span> <span class="verse-body">haec cogitaverunt et erraverunt excaecavit enim illos malitia eorum</span></p>
<p id="wisdom-2-22"><span class="verse-num">2:22</span> <span class="verse-body">et nescierunt sacramenta Dei neque mercedem speraverunt iustitiae nec iudicaverunt honorem animarum sanctarum</span></p>
<p id="wisdom-2-23"><span class="verse-num">2:23</span> <span class="verse-body">quoniam Deus creavit hominem inexterminabilem et ad imaginem suae similitudinis fecit illum</span></p>
<p id="wisdom-2-24"><span class="verse-num">2:24</span> <span class="verse-body">invidia autem diaboli mors introivit in orbem terrarum</span></p>
<p id="wisdom-2-25"><span class="verse-num">2:25</span> <span class="verse-body">imitantur autem illum qui sunt ex parte illius</span></p>
<h2 id="wisdom-ch-3">Chapter 3</h2>
<p class="verses"><a href="#wisdom-3-1">1</a> <a href="#wisdom-3-2">2</a> <a href="#wisdom-3-3">3</a> <a href="#wisdom-3-4">4</a> <a href="#wisdom-3-5">5</a> <a href="#wisdom-3-6">6</a> <a href="#wisdom-3-7">7</a> <a href="#wisdom-3-8">8</a> <a href="#wisdom-3-9">9</a> <a href="#wisdom-3-10">10</a> <a href="#wisdom-3-11">11</a> <a href="#wisdom-3-12">12</a> <a href="#wisdom-3-13">13</a> <a href="#wisdom-3-14">14</a> <a href="#wisdom-3-15">15</a> <a href="#wisdom-3-16">16</a> <a href="#wisdom-3-17">17</a> <a href="#wisdom-3-18">18</a> <a href="#wisdom-3-19">19</a></p>
<p id="wisdom-3-1"><span class="verse-num">3:1</span> <span class="verse-body">iustorum autem animae in manu Dei sunt et non tanget illos tormentum mortis</span></p>
<p id="wisdom-3-2"><span class="verse-num">3:2</span> <span class="verse-body">visi sunt in oculis insipientium mori et aestimata est adflictio exitus illorum</span></p>
<p id="wisdom-3-3"><span class="verse-num">3:3</span> <span class="verse-body">et quod a nobis est iter exterminii illi autem sunt in pace</span></p>
<p id="wisdom-3-4"><span class="verse-num">3:4</span> <span class="verse-body">et si coram hominibus tormenta passi sunt spes illorum inmortalitate plena est</span></p>
<p id="wisdom-3-5"><span class="verse-num">3:5</span> <span class="verse-body">et in paucis vexati in multis bene disponentur quoniam Deus tentavit illos et invenit illos dignos se</span></p>
<p id="wisdom-3-6"><span class="verse-num">3:6</span> <span class="verse-body">tamquam aurum in fornace probavit illos et quasi holocausta hostiam accepit illos et in tempore erit respectus illorum</span></p>
<p id="wisdom-3-7"><span class="verse-num">3:7</span> <span class="verse-body">fulgebunt et tamquam scintillae in harundineto discurrent</span></p>
<p id="wisdom-3-8"><span class="verse-num">3:8</span> <span class="verse-body">iudicabunt nationes et dominabuntur populis et regnabit Dominus illorum in perpetuum</span></p>
<p id="wisdom-3-9"><span class="verse-num">3:9</span> <span class="verse-body">qui confidunt in illum intellegent veritatem et fideles in dilectione adquiescent illi quoniam donum et pax est electis illius</span></p>
<p id="wisdom-3-10"><span class="verse-num">3:10</span> <span class="verse-body">impii autem secundum quae cogitaverunt correptionem habebunt qui neglexerunt iustum et a Domino recesserunt</span></p>
<p id="wisdom-3-11"><span class="verse-num">3:11</span> <span class="verse-body">sapientiam enim et disciplinam qui abicit infelix est et vacua est spes illorum et labores sine fructu et inhabitabilia opera illorum sunt</span></p>
<p id="wisdom-3-12"><span class="verse-num">3:12</span> <span class="verse-body">mulieres eorum insensatae sunt et nequissimi filii eorum</span></p>
<p id="wisdom-3-13"><span class="verse-num">3:13</span> <span class="verse-body">maledicta creatura illorum quoniam felix sterilis incoinquinata quae non scivit torum in delicto habebit fructum in respectione animarum</span></p>
<p id="wisdom-3-14"><span class="verse-num">3:14</span> <span class="verse-body">et spado qui non operatus est per manus suas iniquitatem nec cogitavit adversus Deum nequissima dabitur enim illi fidei donum electum et sors in templo Domini acceptissima</span></p>
<p id="wisdom-3-15"><span class="verse-num">3:15</span> <span class="verse-body">bonorum enim laborum gloriosus est fructus et quae non concidat radix sapientiae</span></p>
<p id="wisdom-3-16"><span class="verse-num">3:16</span> <span class="verse-body">filii autem adulterorum inconsummati erunt et ab iniquo toro semen exterminabitur</span></p>
<p id="wisdom-3-17"><span class="verse-num">3:17</span> <span class="verse-body">et si quidem longae vitae erunt in nihilum conputabuntur et sine honore erit novissima senectus illorum</span></p>
<p id="wisdom-3-18"><span class="verse-num">3:18</span> <span class="verse-body">et si celerius defuncti fuerint non habebunt spem nec in die agnitionis adlocutionem</span></p>
<p id="wisdom-3-19"><span class="verse-num">3:19</span> <span class="verse-body">nationis enim iniquae dirae sunt consummationes</span></p>
<h2 id="wisdom-ch-4">Chapter 4</h2>
<p class="verses"><a href="#wisdom-4-1">1</a> <a href="#wisdom-4-2">2</a> <a href="#wisdom-4-3">3</a> <a href="#wisdom-4-4">4</a> <a href="#wisdom-4-5">5</a> <a href="#wisdom-4-6">6</a> <a href="#wisdom-4-7">7</a> <a href="#wisdom-4-8">8</a> <a href="#wisdom-4-9">9</a> <a href="#wisdom-4-10">10</a> <a href="#wisdom-4-11">11</a> <a href="#wisdom-4-12">12</a> <a href="#wisdom-4-13">13</a> <a href="#wisdom-4-14">14</a> <a href="#wisdom-4-15">15</a> <a href="#wisdom-4-16">16</a> <a href="#wisdom-4-17">17</a> <a href="#wisdom-4-18">18</a> <a href="#wisdom-4-19">19</a> <a href="#wisdom-4-20">20</a></p>
<p id="wisdom-4-1"><span class="verse-num">4:1</span> <span class="verse-body">melior est generatio cum claritate inmortalitas est enim in memoria illius quoniam et apud Deum nota est et apud homines</span></p>
<p id="wisdom-4-2"><span class="verse-num">4:2</span> <span class="verse-body">cum praesens est imitantur illam et desiderant eam cum se duxerit et in perpetuum coronata triumphat incoinquinatorum certaminum praemium vincens</span></p>
<p id="wisdom-4-3"><span class="verse-num">4:3</span> <span class="verse-body">multigena autem impiorum multitudo non erit utilis et spuria vitulamina non dabunt radices altas nec stabile firmamentum conlocabunt</span></p>
<p id="wisdom-4-4"><span class="verse-num">4:4</span> <span class="verse-body">et si in ramis in tempore germinaverint infirmiter posita a vento commovebuntur et a nimietate ventorum eradicabuntur</span></p>
<p id="wisdom-4-5"><span class="verse-num">4:5</span> <span class="verse-body">confringentur rami inconsummati et fructus illorum inutilis et acerbi ad manducandum et ad nihilum apti</span></p>
<p id="wisdom-4-6"><span class="verse-num">4:6</span> <span class="verse-body">ex iniquis enim omnes filii qui nascuntur testes sunt nequitiae adversus parentes in interrogatione sua</span></p>
<p id="wisdom-4-7"><span class="verse-num">4:7</span> <span class="verse-body">iustus autem si morte praeoccupatus fuerit in refrigerio erit</span></p>
<p id="wisdom-4-8"><span class="verse-num">4:8</span> <span class="verse-body">senectus enim venerabilis est non diuturna neque numero annorum conputata cani sunt autem sensus hominibus</span></p>
<p id="wisdom-4-9"><span class="verse-num">4:9</span> <span class="verse-body">et aetas senectutis vita inmaculata</span></p>
<p id="wisdom-4-10"><span class="verse-num">4:10</span> <span class="verse-body">placens Deo factus dilectus et vivens inter peccatores translatus est</span></p>
<p id="wisdom-4-11"><span class="verse-num">4:11</span> <span class="verse-body">raptus est ne malitia mutaret intellectum illius aut fictio decipiat animam illius</span></p>
<p id="wisdom-4-12"><span class="verse-num">4:12</span> <span class="verse-body">fascinatio enim nugacitatis obscurat bona et inconstantia concupiscentiae transvertit sensum sine malitia</span></p>
<p id="wisdom-4-13"><span class="verse-num">4:13</span> <span class="verse-body">consummatus in brevi explevit tempora multa</span></p>
<p id="wisdom-4-14"><span class="verse-num">4:14</span> <span class="verse-body">placita enim erat Deo anima illius propter hoc properavit educere illum de medio iniquitatum populi autem videntes et non intellegentes nec ponentes in praecordiis talia</span></p>
<p id="wisdom-4-15"><span class="verse-num">4:15</span> <span class="verse-body">quoniam gratia Dei et misericordia in sanctos illius et respectus in electos illius</span></p>
<p id="wisdom-4-16"><span class="verse-num">4:16</span> <span class="verse-body">condemnat autem iustus mortuus vivos impios et iuventus celerius consummata longam vitam iniusti</span></p>
<p id="wisdom-4-17"><span class="verse-num">4:17</span> <span class="verse-body">videbunt enim finem sapientis et non intellegent quid cogitaverit de illo Deus et quare munierit illum Dominus</span></p>
<p id="wisdom-4-18"><span class="verse-num">4:18</span> <span class="verse-body">videbunt enim et contemnent illos autem Dominus inridebit</span></p>
<p id="wisdom-4-19"><span class="verse-num">4:19</span> <span class="verse-body">et erunt post haec decidentes sine honore et in contumelia inter mortuos in perpetuum quoniam disrumpet illos inflatos sine voce et commovebit illos a fundamentis et usque ad supremum desolabuntur et erunt gementes et memoria illorum periet</span></p>
<p id="wisdom-4-20"><span class="verse-num">4:20</span> <span class="verse-body">venient in cogitatione peccatorum suorum timidi et traducent illos ex adverso iniquitates ipsorum</span></p>
<h2 id="wisdom-ch-5">Chapter 5</h2>
<p class="verses"><a href="#wisdom-5-1">1</a> <a href="#wisdom-5-2">2</a> <a href="#wisdom-5-3">3</a> <a href="#wisdom-5-4">4</a> <a href="#wisdom-5-5">5</a> <a href="#wisdom-5-6">6</a> <a href="#wisdom-5-7">7</a> <a href="#wisdom-5-8">8</a> <a href="#wisdom-5-9">9</a> <a href="#wisdom-5-10">10</a> <a href="#wisdom-5-11">11</a> <a href="#wisdom-5-12">12</a> <a href="#wisdom-5-13">13</a> <a href="#wisdom-5-14">14</a> <a href="#wisdom-5-15">15</a> <a href="#wisdom-5-16">16</a> <a href="#wisdom-5-17">17</a> <a href="#wisdom-5-18">18</a> <a href="#wisdom-5-19">19</a> <a href="#wisdom-5-20">20</a> <a href="#wisdom-5-21">21</a> <a href="#wisdom-5-22">22</a> <a href="#wisdom-5-23">23</a> <a href="#wisdom-5-24">24</a></p>
<p id="wisdom-5-1"><span class="verse-num">5:1</span> <span class="verse-body">tunc stabunt iusti in magna constantia adversus eos qui se angustaverunt et qui abstulerunt labores illorum</span></p>
<p id="wisdom-5-2"><span class="verse-num">5:2</span> <span class="verse-body">videntes turbabuntur timore horribili et mirabuntur in subitatione insperatae salutis</span></p>
<p id="wisdom-5-3"><span class="verse-num">5:3</span> <span class="verse-body">dicent inter se paenitentiam agentes et per angustiam spiritus gementes hi sunt quos habuimus aliquando in risu et in similitudine inproperii</span></p>
<p id="wisdom-5-4"><span class="verse-num">5:4</span> <span class="verse-body">nos insensati vitam illorum aestimabamus insaniam et finem illorum sine honore</span></p>
<p id="wisdom-5-5"><span class="verse-num">5:5</span> <span class="verse-body">quomodo conputati sunt inter filios Dei et inter sanctos sors illorum est</span></p>
<p id="wisdom-5-6"><span class="verse-num">5:6</span> <span class="verse-body">ergo erravimus a via veritatis et iustitiae lumen non luxit nobis et sol non est ortus nobis</span></p>
<p id="wisdom-5-7"><span class="verse-num">5:7</span> <span class="verse-body">lassati sumus in via iniquitatis et perditionis et ambulavimus vias difficiles viam autem Domini ignoravimus</span></p>
<p id="wisdom-5-8"><span class="verse-num">5:8</span> <span class="verse-body">quid nobis profuit superbia aut quid divitiarum iactatio contulit nobis</span></p>
<p id="wisdom-5-9"><span class="verse-num">5:9</span> <span class="verse-body">transierunt omnia illa tamquam umbra et tamquam nuntius percurrens</span></p>
<p id="wisdom-5-10"><span class="verse-num">5:10</span> <span class="verse-body">et tamquam navis quae pertransit fluctuantem aquam cuius cum praeterierit non est vestigium invenire neque semitam carinae illius in fluctibus</span></p>
<p id="wisdom-5-11"><span class="verse-num">5:11</span> <span class="verse-body">aut avis quae transvolat in aere nullum invenitur argumentum itineris illius sed tantum sonitus est alarum verberans levem ventum et scindens per vim itineris aerem commotis alis transvolavit et post hoc nullum signum invenitur itineris illius</span></p>
<p id="wisdom-5-12"><span class="verse-num">5:12</span> <span class="verse-body">aut tamquam sagittae emissae in locum destinatum divisus aer continuo in se reclusus est ut ignoretur transitus illius</span></p>
<p id="wisdom-5-13"><span class="verse-num">5:13</span> <span class="verse-body">sic et nos nati continuo desivimus esse et virtutis quidem signum nullum valuimus ostendere in malignitate autem nostra consumpti sumus</span></p>
<p id="wisdom-5-14"><span class="verse-num">5:14</span> <span class="verse-body">talia dixerunt et peccaverunt</span></p>
<p id="wisdom-5-15"><span class="verse-num">5:15</span> <span class="verse-body">quoniam spes impii tamquam lanugo est quae a vento tollitur et tamquam spuma gracilis quae a procella dispergitur et tamquam fumus qui a vento diffusus est et tamquam memoria hospitis unius diei praetereuntis</span></p>
<p id="wisdom-5-16"><span class="verse-num">5:16</span> <span class="verse-body">iusti autem in perpetuum vivent et apud Dominum est merces eorum et cogitatio illorum apud Altissimum</span></p>
<p id="wisdom-5-17"><span class="verse-num">5:17</span> <span class="verse-body">ideo accipient regnum decoris et diadema speciei de manu Domini quoniam dextera sua teget eos et brachio suo defendet illos</span></p>
<p id="wisdom-5-18"><span class="verse-num">5:18</span> <span class="verse-body">accipiet armaturam zelus illius et armabit creaturam ad ultionem inimicorum</span></p>
<p id="wisdom-5-19"><span class="verse-num">5:19</span> <span class="verse-body">induet pro torace iustitiam et accipiet pro galea iudicium certum</span></p>
<p id="wisdom-5-20"><span class="verse-num">5:20</span> <span class="verse-body">sumet scutum inexpugnabilem aequitatem</span></p>
<p id="wisdom-5-21"><span class="verse-num">5:21</span> <span class="verse-body">acuet autem duram iram in lanceam et pugnabit cum illo orbis terrarum contra insensatos</span></p>
<p id="wisdom-5-22"><span class="verse-num">5:22</span> <span class="verse-body">ibunt directae emissiones fulgorum et tamquam a bene curvato arcu nubium exterminabuntur et ad certum locum insilient</span></p>
<p id="wisdom-5-23"><span class="verse-num">5:23</span> <span class="verse-body">et a petrosa ira plenae mittentur grandines et scandescet in illos aqua maris et flumina concurrent duriter</span></p>
<p id="wisdom-5-24"><span class="verse-num">5:24</span> <span class="verse-body">contra illos stabit spiritus virtutis et tamquam turbedo venti dividet illos et ad heremiam perducet omnem terram iniquitatis et malignitas evertet sedes potentium</span></p>
<h2 id="wisdom-ch-6">Chapter 6</h2>
<p class="verses"><a href="#wisdom-6-1">1</a> <a href="#wisdom-6-2">2</a> <a href="#wisdom-6-3">3</a> <a href="#wisdom-6-4">4</a> <a href="#wisdom-6-5">5</a> <a href="#wisdom-6-6">6</a> <a href="#wisdom-6-7">7</a> <a href="#wisdom-6-8">8</a> <a href="#wisdom-6-9">9</a> <a href="#wisdom-6-10">10</a> <a href="#wisdom-6-11">11</a> <a href="#wisdom-6-12">12</a> <a href="#wisdom-6-13">13</a> <a href="#wisdom-6-14">14</a> <a href="#wisdom-6-15">15</a> <a href="#wisdom-6-16">16</a> <a href="#wisdom-6-17">17</a> <a href="#wisdom-6-18">18</a> <a href="#wisdom-6-19">19</a> <a href="#wisdom-6-20">20</a> <a href="#wisdom-6-21">21</a> <a href="#wisdom-6-22">22</a> <a href="#wisdom-6-23">23</a> <a href="#wisdom-6-24">24</a> <a href="#wisdom-6-25">25</a> <a href="#wisdom-6-26">26</a> <a href="#wisdom-6-27">27</a></p>
<p id="wisdom-6-1"><span class="verse-num">6:1</span> <span class="verse-body">melior est sapientia quam vires et vir prudens magis quam fortis</span></p>
<p id="wisdom-6-2"><span class="verse-num">6:2</span> <span class="verse-body">audite ergo reges et intellegite discite iudices finium terrae</span></p>
<p id="wisdom-6-3"><span class="verse-num">6:3</span> <span class="verse-body">praebete aures vos qui continetis multitudines et placetis vobis in turbis nationum</span></p>
<p id="wisdom-6-4"><span class="verse-num">6:4</span> <span class="verse-body">quoniam data est a Domino potestas vobis et virtus ab Altissimo qui interrogabit opera vestra et cogitationes scrutabitur</span></p>
<p id="wisdom-6-5"><span class="verse-num">6:5</span> <span class="verse-body">quoniam cum essetis ministri regni illius non recte iudicastis neque custodistis legem iustitiae neque secundum voluntatem Dei ambulastis</span></p>
<p id="wisdom-6-6"><span class="verse-num">6:6</span> <span class="verse-body">horrende et cito apparebit vobis quoniam iudicium durissimum in his qui praesunt fiet</span></p>
<p id="wisdom-6-7"><span class="verse-num">6:7</span> <span class="verse-body">exiguo enim conceditur misericordia potentes autem potenter tormenta patientur</span></p>
<p id="wisdom-6-8"><span class="verse-num">6:8</span> <span class="verse-body">non enim subtrahet personam cuiusquam Dominus nec reverebitur magnitudinem cuiusquam quoniam pusillum et magnum ipse fecit et aequaliter cura est illi pro omnibus</span></p>
<p id="wisdom-6-9"><span class="verse-num">6:9</span> <span class="verse-body">fortioribus autem fortior instat cruciatio</span></p>
<p id="wisdom-6-10"><span class="verse-num">6:10</span> <span class="verse-body">ad vos ergo reges sunt hi sermones mei ut discatis sapientiam et non excidatis</span></p>
<p id="wisdom-6-11"><span class="verse-num">6:11</span> <span class="verse-body">qui enim custodierint iusta iuste iustificabuntur et qui didicerint ista invenient quid respondeant</span></p>
<p id="wisdom-6-12"><span class="verse-num">6:12</span> <span class="verse-body">concupiscite ergo sermones meos diligite illos et habebitis disciplinam</span></p>
<p id="wisdom-6-13"><span class="verse-num">6:13</span> <span class="verse-body">clara est et quae numquam marcescat sapientia et facile videtur ab his qui diligunt eam et invenietur ab his qui quaerunt illam</span></p>
<p id="wisdom-6-14"><span class="verse-num">6:14</span> <span class="verse-body">praeoccupat qui se concupiscunt ut illis se prior ostendat</span></p>
<p id="wisdom-6-15"><span class="verse-num">6:15</span> <span class="verse-body">qui de luce vigilaverit ad illam non laborabit adsidentem enim illam foribus suis inveniet</span></p>
<p id="wisdom-6-16"><span class="verse-num">6:16</span> <span class="verse-body">cogitare ergo de illa sensus est consummatus et qui vigilaverit propter illam cito erit securus</span></p>
<p id="wisdom-6-17"><span class="verse-num">6:17</span> <span class="verse-body">quoniam dignos se ipsa circuit quaerens et in viis ostendit se illis hilariter et in omni providentia occurrit illis</span></p>
<p id="wisdom-6-18"><span class="verse-num">6:18</span> <span class="verse-body">initium enim illius verissima est disciplinae concupiscentia</span></p>
<p id="wisdom-6-19"><span class="verse-num">6:19</span> <span class="verse-body">cura ergo disciplinae dilectio est et dilectio custoditio legum illius est custoditio autem legum consummatio incorruptionis est</span></p>
<p id="wisdom-6-20"><span class="verse-num">6:20</span> <span class="verse-body">incorruptio autem facit esse proximum Deo</span></p>
<p id="wisdom-6-21"><span class="verse-num">6:21</span> <span class="verse-body">concupiscentia itaque sapientiae deducet ad regnum perpetuum</span></p>
<p id="wisdom-6-22"><span class="verse-num">6:22</span> <span class="verse-body">si ergo delectamini sedibus et stemmatibus reges populi diligite sapientiam ut in perpetuum regnetis</span></p>
<p id="wisdom-6-23"><span class="verse-num">6:23</span> <span class="verse-body">[]</span></p>
<p id="wisdom-6-24"><span class="verse-num">6:24</span> <span class="verse-body">quid est autem sapientia et quemadmodum facta sit referam et non abscondam a vobis sacramenta Dei sed ab initio nativitatis investigabo et ponam in lucem scientiam illius et non praeteribo veritatem</span></p>
<p id="wisdom-6-25"><span class="verse-num">6:25</span> <span class="verse-body">neque cum invidia tabescente iter habebo quoniam ista non erit particeps sapientiae</span></p>
<p id="wisdom-6-26"><span class="verse-num">6:26</span> <span class="verse-body">multitudo autem sapientium sanitas est orbis terrarum et rex sapiens populi stabilimentum est</span></p>
<p id="wisdom-6-27"><span class="verse-num">6:27</span> <span class="verse-body">ergo accipite disciplinam per sermones meos et proderit vobis</span></p>
<h2 id="wisdom-ch-7">Chapter 7</h2>
<p class="verses"><a href="#wisdom-7-1">1</a> <a href="#wisdom-7-2">2</a> <a href="#wisdom-7-3">3</a> <a href="#wisdom-7-4">4</a> <a href="#wisdom-7-5">5</a> <a href="#wisdom-7-6">6</a> <a href="#wisdom-7-7">7</a> <a href="#wisdom-7-8">8</a> <a href="#wisdom-7-9">9</a> <a href="#wisdom-7-10">10</a> <a href="#wisdom-7-11">11</a> <a href="#wisdom-7-12">12</a> <a href="#wisdom-7-13">13</a> <a href="#wisdom-7-14">14</a> <a href="#wisdom-7-15">15</a> <a href="#wisdom-7-16">16</a> <a href="#wisdom-7-17">17</a> <a href="#wisdom-7-18">18</a> <a href="#wisdom-7-19">19</a> <a href="#wisdom-7-20">20</a> <a href="#wisdom-7-21">21</a> <a href="#wisdom-7-22">22</a> <a href="#wisdom-7-23">23</a> <a href="#wisdom-7-24">24</a> <a href="#wisdom-7-25">25</a> <a href="#wisdom-7-26">26</a> <a href="#wisdom-7-27">27</a> <a href="#wisdom-7-28">28</a> <a href="#wisdom-7-29">29</a> <a href="#wisdom-7-30">30</a></p>
<p id="wisdom-7-1"><span class="verse-num">7:1</span> <span class="verse-body">sum quidem et ego mortalis homo similis omnibus et ex genere terreno illius qui prior finctus est et in ventre matris figuratus sum caro</span></p>
<p id="wisdom-7-2"><span class="verse-num">7:2</span> <span class="verse-body">decem mensuum tempore coagulatus in sanguine ex semine hominis et delectamento somni conveniente</span></p>
<p id="wisdom-7-3"><span class="verse-num">7:3</span> <span class="verse-body">et ego natus accepi communem aerem et in similiter factam decidi terram primam vocem similem omnibus emisi plorans</span></p>
<p id="wisdom-7-4"><span class="verse-num">7:4</span> <span class="verse-body">in involumentis nutritus sum et curis magnis</span></p>
<p id="wisdom-7-5"><span class="verse-num">7:5</span> <span class="verse-body">nemo enim ex regibus aliud habuit nativitatis initium</span></p>
<p id="wisdom-7-6"><span class="verse-num">7:6</span> <span class="verse-body">unus ergo introitus est omnibus ad vitam et similis exitus</span></p>
<p id="wisdom-7-7"><span class="verse-num">7:7</span> <span class="verse-body">propter hoc optavi et datus est mihi sensus et invocavi et venit in me spiritus sapientiae</span></p>
<p id="wisdom-7-8"><span class="verse-num">7:8</span> <span class="verse-body">et praeposui illam regnis et sedibus et divitias nihil esse duxi in conparatione illius</span></p>
<p id="wisdom-7-9"><span class="verse-num">7:9</span> <span class="verse-body">nec conparavi illi lapidem pretiosum quoniam omne aurum in conparatione illius harena est exigua et tamquam lutum aestimabitur argentum in conspectu illius</span></p>
<p id="wisdom-7-10"><span class="verse-num">7:10</span> <span class="verse-body">super salutem et speciem dilexi illam et proposui pro luce habere illam quoniam inextinguibile est lumen illius</span></p>
<p id="wisdom-7-11"><span class="verse-num">7:11</span> <span class="verse-body">venerunt autem mihi omnia bona pariter cum illa et innumerabilis honestas per manus illius</span></p>
<p id="wisdom-7-12"><span class="verse-num">7:12</span> <span class="verse-body">et laetatus sum in omnibus quoniam antecedebat ista sapientia et ignorabam quoniam horum omnium mater est</span></p>
<p id="wisdom-7-13"><span class="verse-num">7:13</span> <span class="verse-body">quam sine fictione didici et sine invidia communico et honestatem illius non abscondo</span></p>
<p id="wisdom-7-14"><span class="verse-num">7:14</span> <span class="verse-body">infinitus enim thesaurus est hominibus quod qui usi sunt participes facti sunt amicitiae Dei propter disciplinae dona commendati</span></p>
<p id="wisdom-7-15"><span class="verse-num">7:15</span> <span class="verse-body">mihi autem det Deus dicere ex sententia et praesumere digna horum quae dantur quoniam ipse et sapientiae dux est et sapientium emendator</span></p>
<p id="wisdom-7-16"><span class="verse-num">7:16</span> <span class="verse-body">in manu enim illius et nos et sermones nostri et omnis sapientia et operum scientiae disciplina</span></p>
<p id="wisdom-7-17"><span class="verse-num">7:17</span> <span class="verse-body">ipse enim mihi dedit horum quae sunt scientiam veram ut sciam dispositionem orbis terrarum et virtutes elementorum</span></p>
<p id="wisdom-7-18"><span class="verse-num">7:18</span> <span class="verse-body">initium et consummationem et medietatem temporum et meditationem omnium morum mutationes et divisiones temporum</span></p>
<p id="wisdom-7-19"><span class="verse-num">7:19</span> <span class="verse-body">anni cursus et stellarum dispositiones</span></p>
<p id="wisdom-7-20"><span class="verse-num">7:20</span> <span class="verse-body">naturas animalium et iras bestiarum vim ventorum et cogitationes hominum differentias arborum et virtutes radicum</span></p>
<p id="wisdom-7-21"><span class="verse-num">7:21</span> <span class="verse-body">et quaecumque sunt absconsa et inprovisa didici omnium enim artifex docuit me sapientia</span></p>
<p id="wisdom-7-22"><span class="verse-num">7:22</span> <span class="verse-body">est enim in illa spiritus intellectus sanctus unicus multiplex subtilis mobilis dissertus incoinquinatus certus suavis amans bonum acutus qui nihil vetat benefacere</span></p>
<p id="wisdom-7-23"><span class="verse-num">7:23</span> <span class="verse-body">humanus stabilis certus securus omnem habens virtutem omnia prospiciens et qui capiat omnes spiritus intellegibiles mundos subtiles</span></p>
<p id="wisdom-7-24"><span class="verse-num">7:24</span> <span class="verse-body">omnibus enim mobilibus mobilior est sapientia adtingit autem ubique et capit propter suam munditiam</span></p>
<p id="wisdom-7-25"><span class="verse-num">7:25</span> <span class="verse-body">vapor est enim virtutis Dei et emanatio quaedam est claritatis omnipotentis Dei sincera et ideo nihil inquinatum in illa incurrit</span></p>
<p id="wisdom-7-26"><span class="verse-num">7:26</span> <span class="verse-body">candor est enim lucis aeternae et speculum sine macula Dei maiestatis et imago bonitatis illius</span></p>
<p id="wisdom-7-27"><span class="verse-num">7:27</span> <span class="verse-body">et cum sit una omnia potest et permanens in se omnia innovat et per nationes in animas sanctas se transfert amicos Dei et prophetas constituit</span></p>
<p id="wisdom-7-28"><span class="verse-num">7:28</span> <span class="verse-body">neminem enim diligit Deus nisi eum qui cum sapientia inhabitat</span></p>
<p id="wisdom-7-29"><span class="verse-num">7:29</span> <span class="verse-body">est enim haec speciosior sole et super omnem stellarum dispositionem luci conparata invenitur prior</span></p>
<p id="wisdom-7-30"><span class="verse-num">7:30</span> <span class="verse-body">illi enim succedit nox sapientiam autem non vincit malitia</span></p>
<h2 id="wisdom-ch-8">Chapter 8</h2>
<p class="verses"><a href="#wisdom-8-1">1</a> <a href="#wisdom-8-2">2</a> <a href="#wisdom-8-3">3</a> <a href="#wisdom-8-4">4</a> <a href="#wisdom-8-5">5</a> <a href="#wisdom-8-6">6</a> <a href="#wisdom-8-7">7</a> <a href="#wisdom-8-8">8</a> <a href="#wisdom-8-9">9</a> <a href="#wisdom-8-10">10</a> <a href="#wisdom-8-11">11</a> <a href="#wisdom-8-12">12</a> <a href="#wisdom-8-13">13</a> <a href="#wisdom-8-14">14</a> <a href="#wisdom-8-15">15</a> <a href="#wisdom-8-16">16</a> <a href="#wisdom-8-17">17</a> <a href="#wisdom-8-18">18</a> <a href="#wisdom-8-19">19</a> <a href="#wisdom-8-20">20</a> <a href="#wisdom-8-21">21</a></p>
<p id="wisdom-8-1"><span class="verse-num">8:1</span> <span class="verse-body">adtingit enim a fine usque ad finem fortiter et disponit omnia suaviter</span></p>
<p id="wisdom-8-2"><span class="verse-num">8:2</span> <span class="verse-body">hanc amavi et exquisivi a iuventute mea et quaesivi sponsam mihi adsumere et amator factus sum formae illius</span></p>
<p id="wisdom-8-3"><span class="verse-num">8:3</span> <span class="verse-body">generositatem glorificat contubernium habens Dei sed et omnium Dominus dilexit illam</span></p>
<p id="wisdom-8-4"><span class="verse-num">8:4</span> <span class="verse-body">doctrix est enim disciplinae Dei et electrix operum illius</span></p>
<p id="wisdom-8-5"><span class="verse-num">8:5</span> <span class="verse-body">et si divitiae appetuntur in vita quid sapientiae locupletius quae omnia operatur</span></p>
<p id="wisdom-8-6"><span class="verse-num">8:6</span> <span class="verse-body">si autem sensus operatur quis horum quae sunt magis quam illa est artifex</span></p>
<p id="wisdom-8-7"><span class="verse-num">8:7</span> <span class="verse-body">et si iustitiam quis diligit labores huius magnas habent virtutes sobrietatem enim et sapientiam docet et iustitiam et virtutem quibus utilius nihil est in vita hominibus</span></p>
<p id="wisdom-8-8"><span class="verse-num">8:8</span> <span class="verse-body">et si multitudinem scientiae desiderat quis scit praeterita et de futuris aestimat scit versutias sermonum et dissolutiones argumentorum signa et monstra scit antequam fiant et eventus temporum et saeculorum</span></p>
<p id="wisdom-8-9"><span class="verse-num">8:9</span> <span class="verse-body">proposui ergo hanc adducere mihi ad convivendum sciens quoniam communicabit mecum de bonis et erit adlocutio cogitationis et taedii mei</span></p>
<p id="wisdom-8-10"><span class="verse-num">8:10</span> <span class="verse-body">habebo propter hanc claritatem ad turbas et honorem apud seniores iuvenis</span></p>
<p id="wisdom-8-11"><span class="verse-num">8:11</span> <span class="verse-body">acutus inveniar in iudicio et in conspectu potentium admirabilis ero et facies principum mirabuntur me</span></p>
<p id="wisdom-8-12"><span class="verse-num">8:12</span> <span class="verse-body">tacentem me sustinebunt et loquentem me respicient et sermocinante plura manus ori suo inponent</span></p>
<p id="wisdom-8-13"><span class="verse-num">8:13</span> <span class="verse-body">propterea habebo per hanc inmortalitatem et memoriam aeternam his qui post me futuri sunt relinquam</span></p>
<p id="wisdom-8-14"><span class="verse-num">8:14</span> <span class="verse-body">disponam populos et nationes mihi erunt subiectae</span></p>
<p id="wisdom-8-15"><span class="verse-num">8:15</span> <span class="verse-body">timebunt me audientes reges horrendi in multitudine videbor bonus et in bello fortis</span></p>
<p id="wisdom-8-16"><span class="verse-num">8:16</span> <span class="verse-body">intrans in domum meam conquiescam cum illa non enim habet amaritudinem conversatio illius nec taedium convictus ipsius sed laetitiam et gaudium</span></p>
<p id="wisdom-8-17"><span class="verse-num">8:17</span> <span class="verse-body">haec cogitans apud me et commemorans in corde meo quoniam inmortalitas est in cogitatione sapientiae</span></p>
<p id="wisdom-8-18"><span class="verse-num">8:18</span> <span class="verse-body">et in amicitia illius delectatio bona et in operibus manuum illius honestas sine defectione et in certamine loquellae illius sapientia et praeclaritas in communicatione sermonum ipsius circuibam quaerens ut mihi illam adsumerem</span></p>
<p id="wisdom-8-19"><span class="verse-num">8:19</span> <span class="verse-body">puer autem eram ingeniosus et sortitus sum animam bonam</span></p>
<p id="wisdom-8-20"><span class="verse-num">8:20</span> <span class="verse-body">et cum essem magis bonus veni ad corpus incoinquinatum</span></p>
<p id="wisdom-8-21"><span class="verse-num">8:21</span> <span class="verse-body">et ut scivi quoniam aliter non possum esse continens nisi Deus det et hoc ipsum erat sapientiae scire cuius esset hoc donum adii Dominum et deprecatus sum illum et dixi ex totis praecordiis meis</span></p>
<h2 id="wisdom-ch-9">Chapter 9</h2>
<p class="verses"><a href="#wisdom-9-1">1</a> <a href="#wisdom-9-2">2</a> <a href="#wisdom-9-3">3</a> <a href="#wisdom-9-4">4</a> <a href="#wisdom-9-5">5</a> <a href="#wisdom-9-6">6</a> <a href="#wisdom-9-7">7</a> <a href="#wisdom-9-8">8</a> <a href="#wisdom-9-9">9</a> <a href="#wisdom-9-10">10</a> <a href="#wisdom-9-11">11</a> <a href="#wisdom-9-12">12</a> <a href="#wisdom-9-13">13</a> <a href="#wisdom-9-14">14</a> <a href="#wisdom-9-15">15</a> <a href="#wisdom-9-16">16</a> <a href="#wisdom-9-17">17</a> <a href="#wisdom-9-18">18</a> <a href="#wisdom-9-19">19</a></p>
<p id="wisdom-9-1"><span class="verse-num">9:1</span> <span class="verse-body">Deus parentum et Domine misericordiae tuae qui fecisti omnia verbo tuo</span></p>
<p id="wisdom-9-2"><span class="verse-num">9:2</span> <span class="verse-body">et sapientia tua constituisti hominem ut dominetur creaturae quae a te facta est</span></p>
<p id="wisdom-9-3"><span class="verse-num">9:3</span> <span class="verse-body">ut disponat orbem terrarum in aequitate et iustitia et in directione cordis iudicium iudicet</span></p>
<p id="wisdom-9-4"><span class="verse-num">9:4</span> <span class="verse-body">da mihi sedium tuarum adsistricem sapientiam et noli me reprobare a pueris tuis</span></p>
<p id="wisdom-9-5"><span class="verse-num">9:5</span> <span class="verse-body">quoniam ego servus tuus et filius ancillae tuae sum homo infirmus et exigui temporis et minor ad intellectum iudicii et legum</span></p>
<p id="wisdom-9-6"><span class="verse-num">9:6</span> <span class="verse-body">et si quis erit consummatus inter filios hominum si afuerit ab illo sapientia tua in nihilum conputabitur</span></p>
<p id="wisdom-9-7"><span class="verse-num">9:7</span> <span class="verse-body">tu me elegisti regem populo tuo et iudicem filiorum tuorum et filiarum</span></p>
<p id="wisdom-9-8"><span class="verse-num">9:8</span> <span class="verse-body">dixisti aedificare templum in monte sancto tuo et in civitate habitationis tuae aram similitudinem tabernaculi sancti tui quod praeparasti ab initio</span></p>
<p id="wisdom-9-9"><span class="verse-num">9:9</span> <span class="verse-body">et tecum sapientia quae novit opera tua quae et adfuit tunc cum orbem terrarum faceres et sciebat quid placitum esset oculis tuis et quid directum in praeceptis tuis</span></p>
<p id="wisdom-9-10"><span class="verse-num">9:10</span> <span class="verse-body">mitte illam de sanctis caelis tuis et mitte illam a sede magnitudinis tuae ut mecum sit et mecum laboret et sciam quid acceptum sit apud te</span></p>
<p id="wisdom-9-11"><span class="verse-num">9:11</span> <span class="verse-body">scit enim illa omnia et intellegit et deducet me in operibus meis sobrie et custodiet me in sua potentia</span></p>
<p id="wisdom-9-12"><span class="verse-num">9:12</span> <span class="verse-body">et erunt accepta opera mea et disponam populum tuum iuste et ero dignus sedium patris mei</span></p>
<p id="wisdom-9-13"><span class="verse-num">9:13</span> <span class="verse-body">quis enim hominum poterit scire consilium Dei aut quis poterit cogitare quid velit Dominus</span></p>
<p id="wisdom-9-14"><span class="verse-num">9:14</span> <span class="verse-body">cogitationes enim mortalium timidae et incertae providentiae nostrae</span></p>
<p id="wisdom-9-15"><span class="verse-num">9:15</span> <span class="verse-body">corpus enim quod corrumpitur adgravat animam et deprimit terrena inhabitatio sensum multa cogitantem</span></p>
<p id="wisdom-9-16"><span class="verse-num">9:16</span> <span class="verse-body">et difficile aestimamus quae in terra sunt et quae in prospectu sunt invenimus cum labore quae in caelis sunt autem quis investigavit</span></p>
<p id="wisdom-9-17"><span class="verse-num">9:17</span> <span class="verse-body">sensum autem tuum quis scivit nisi tu dederis sapientiam et miseris sanctum spiritum tuum de altissimis</span></p>
<p id="wisdom-9-18"><span class="verse-num">9:18</span> <span class="verse-body">et sic correctae sunt semitae eorum qui in terris sunt et quae tibi placent didicerunt homines</span></p>
<p id="wisdom-9-19"><span class="verse-num">9:19</span> <span class="verse-body">et per sapientiam sanati sunt</span></p>
<h2 id="wisdom-ch-10">Chapter 10</h2>
<p class="verses"><a href="#wisdom-10-1">1</a> <a href="#wisdom-10-2">2</a> <a href="#wisdom-10-3">3</a> <a href="#wisdom-10-4">4</a> <a href="#wisdom-10-5">5</a> <a href="#wisdom-10-6">6</a> <a href="#wisdom-10-7">7</a> <a href="#wisdom-10-8">8</a> <a href="#wisdom-10-9">9</a> <a href="#wisdom-10-10">10</a> <a href="#wisdom-10-11">11</a> <a href="#wisdom-10-12">12</a> <a href="#wisdom-10-13">13</a> <a href="#wisdom-10-14">14</a> <a href="#wisdom-10-15">15</a> <a href="#wisdom-10-16">16</a> <a href="#wisdom-10-17">17</a> <a href="#wisdom-10-18">18</a> <a href="#wisdom-10-19">19</a> <a href="#wisdom-10-20">20</a> <a href="#wisdom-10-21">21</a></p>
<p id="wisdom-10-1"><span class="verse-num">10:1</span> <span class="verse-body">haec illum qui primus finctus est patrem orbis terrarum cum solus esset creatus custodivit</span></p>
<p id="wisdom-10-2"><span class="verse-num">10:2</span> <span class="verse-body">et eduxit illum a delicto suo et dedit illi virtutem continendi omnia</span></p>
<p id="wisdom-10-3"><span class="verse-num">10:3</span> <span class="verse-body">ab hac ut recessit iniustus in ira sua per iram homicidii fraternitatis deperiit</span></p>
<p id="wisdom-10-4"><span class="verse-num">10:4</span> <span class="verse-body">propter quem cum aqua deleret terram iterum sanavit sapientia per contemptibile lignum iustum gubernans</span></p>
<p id="wisdom-10-5"><span class="verse-num">10:5</span> <span class="verse-body">haec et in consensu nequitiae cum se nationes contulissent scivit iustum et servavit sine querella Deo et in filii misericordia fortem custodivit</span></p>
<p id="wisdom-10-6"><span class="verse-num">10:6</span> <span class="verse-body">haec iustum a pereuntibus impiis liberavit fugientem descendentem ignem in Pentapoli</span></p>
<p id="wisdom-10-7"><span class="verse-num">10:7</span> <span class="verse-body">cuius in testimonium nequitiae fumigabunda constat deserta terra et incerto tempore fructus habentes arbores et incredibilis animae memoria stans figmentum salis</span></p>
<p id="wisdom-10-8"><span class="verse-num">10:8</span> <span class="verse-body">sapientiam enim praetereuntes non tantum in hoc lapsi sunt ut ignorarent bona sed et insipientiae suae reliquerunt hominibus memoriam ut in his quae peccaverunt nec latere potuissent</span></p>
<p id="wisdom-10-9"><span class="verse-num">10:9</span> <span class="verse-body">sapientia autem hos qui se observant a doloribus liberavit</span></p>
<p id="wisdom-10-10"><span class="verse-num">10:10</span> <span class="verse-body">haec profugum irae fratris iustum deduxit per vias rectas et ostendit illi regnum Dei et dedit illi scientiam sanctorum honestavit illum in laboribus et conplevit labores illius</span></p>
<p id="wisdom-10-11"><span class="verse-num">10:11</span> <span class="verse-body">in fraude circumvenientium illum adfuit et honestum illum fecit</span></p>
<p id="wisdom-10-12"><span class="verse-num">10:12</span> <span class="verse-body">custodivit illum ab inimicis et a seductoribus tutavit eum et certamen forte dedit illi ut vinceret ut sciret quoniam omnium potentior est sapientia</span></p>
<p id="wisdom-10-13"><span class="verse-num">10:13</span> <span class="verse-body">haec venditum iustum non dereliquit sed a peccatoribus liberavit illum descendit cum illo in foveam</span></p>
<p id="wisdom-10-14"><span class="verse-num">10:14</span> <span class="verse-body">et in vinculis non dereliquit illum donec adferret illi sceptrum regni et potentiam adversus eos qui eum deprimebant et mendaces ostendit qui maculaverunt ipsum et dedit illi claritatem aeternam</span></p>
<p id="wisdom-10-15"><span class="verse-num">10:15</span> <span class="verse-body">haec populum iustum et semen sine querella liberavit a nationibus quae illum conprimebant</span></p>
<p id="wisdom-10-16"><span class="verse-num">10:16</span> <span class="verse-body">intravit in animam servi Domini et stetit contra reges horrendos in portentis et signis</span></p>
<p id="wisdom-10-17"><span class="verse-num">10:17</span> <span class="verse-body">et reddidit iustis mercedem laborum suorum et deduxit illos in via mirabili et fuit illis in velamento diei et in luce stellarum nocte</span></p>
<p id="wisdom-10-18"><span class="verse-num">10:18</span> <span class="verse-body">transtulit illos mare Rubrum et transvexit illos per aquam nimiam</span></p>
<p id="wisdom-10-19"><span class="verse-num">10:19</span> <span class="verse-body">inimicos autem illorum demersit in mare et ab altitudine inferorum eduxit illos ideo iusti tulerunt spolia impiorum</span></p>
<p id="wisdom-10-20"><span class="verse-num">10:20</span> <span class="verse-body">et decantaverunt Domine nomen sanctum tuum et victricem manum tuam laudaverunt pariter</span></p>
<p id="wisdom-10-21"><span class="verse-num">10:21</span> <span class="verse-body">quoniam sapientia aperuit os mutorum et linguas infantium fecit dissertas</span></p>
<h2 id="wisdom-ch-11">Chapter 11</h2>
<p class="verses"><a href="#wisdom-11-1">1</a> <a href="#wisdom-11-2">2</a> <a href="#wisdom-11-3">3</a> <a href="#wisdom-11-4">4</a> <a href="#wisdom-11-5">5</a> <a href="#wisdom-11-6">6</a> <a href="#wisdom-11-7">7</a> <a href="#wisdom-11-8">8</a> <a href="#wisdom-11-9">9</a> <a href="#wisdom-11-10">10</a> <a href="#wisdom-11-11">11</a> <a href="#wisdom-11-12">12</a> <a href="#wisdom-11-13">13</a> <a href="#wisdom-11-14">14</a> <a href="#wisdom-11-15">15</a> <a href="#wisdom-11-16">16</a> <a href="#wisdom-11-17">17</a> <a href="#wisdom-11-18">18</a> <a href="#wisdom-11-19">19</a> <a href="#wisdom-11-20">20</a> <a href="#wisdom-11-21">21</a> <a href="#wisdom-11-22">22</a> <a href="#wisdom-11-23">23</a> <a href="#wisdom-11-24">24</a> <a href="#wisdom-11-25">25</a> <a href="#wisdom-11-26">26</a> <a href="#wisdom-11-27">27</a></p>
<p id="wisdom-11-1"><span class="verse-num">11:1</span> <span class="verse-body">direxit opera illorum in manibus prophetae sancti</span></p>
<p id="wisdom-11-2"><span class="verse-num">11:2</span> <span class="verse-body">iter fecerunt per deserta quae non inhabitabantur et in locis secretis fixerunt casas</span></p>
<p id="wisdom-11-3"><span class="verse-num">11:3</span> <span class="verse-body">steterunt contra hostes et de inimicis se vindicaverunt</span></p>
<p id="wisdom-11-4"><span class="verse-num">11:4</span> <span class="verse-body">sitierunt et invocaverunt te et data est illis de petra altissima aqua et requies sitis de lapide duro</span></p>
<p id="wisdom-11-5"><span class="verse-num">11:5</span> <span class="verse-body">per quae enim poenas passi sunt inimici illorum</span></p>
<p id="wisdom-11-6"><span class="verse-num">11:6</span> <span class="verse-body">per haec cum illis deesset bene cum illis actum est</span></p>
<p id="wisdom-11-7"><span class="verse-num">11:7</span> <span class="verse-body">nam pro fonte quidem sempiterni fluminis humanum sanguinem dedisti iniustis</span></p>
<p id="wisdom-11-8"><span class="verse-num">11:8</span> <span class="verse-body">qui comminuerentur in traductione infantum occisorum dedisti illis abundantem aquam insperate</span></p>
<p id="wisdom-11-9"><span class="verse-num">11:9</span> <span class="verse-body">ostendens per sitim quae tunc fuit quemadmodum tuos exaltares et adversarios illorum necares</span></p>
<p id="wisdom-11-10"><span class="verse-num">11:10</span> <span class="verse-body">cum enim temptati sunt et quidem cum misericordia disciplinam accipientes scierunt quemadmodum cum ira iudicati impii tormenta paterentur</span></p>
<p id="wisdom-11-11"><span class="verse-num">11:11</span> <span class="verse-body">hos quidem tamquam pater monens probasti illos autem tamquam durus rex interrogans condemnasti</span></p>
<p id="wisdom-11-12"><span class="verse-num">11:12</span> <span class="verse-body">absentes enim et praesentes similiter torquebantur</span></p>
<p id="wisdom-11-13"><span class="verse-num">11:13</span> <span class="verse-body">duplex enim illos acceperat taedium et gemitus cum memoria praeteritorum</span></p>
<p id="wisdom-11-14"><span class="verse-num">11:14</span> <span class="verse-body">cum enim audirent per sua tormenta bene secum agi commemorati sunt Dominum</span></p>
<p id="wisdom-11-15"><span class="verse-num">11:15</span> <span class="verse-body">quem enim in expositione prava proiectum deriserunt in finem eventus mirati sunt non similiter iustis faciens</span></p>
<p id="wisdom-11-16"><span class="verse-num">11:16</span> <span class="verse-body">pro cogitationibus autem insensatis iniquitates illorum quod quidam errantes colebant mutos serpentes et bestias supervacuas inmisisti illis multitudinem mutorum animalium in vindictam</span></p>
<p id="wisdom-11-17"><span class="verse-num">11:17</span> <span class="verse-body">ut scirent quia per quae peccat quis per haec et torquetur</span></p>
<p id="wisdom-11-18"><span class="verse-num">11:18</span> <span class="verse-body">non enim inpossibilis erat omnipotens manus tua quae creavit orbem terrarum ex materia invisa inmittere illis multitudinem ursorum aut audaces leones</span></p>
<p id="wisdom-11-19"><span class="verse-num">11:19</span> <span class="verse-body">aut novi generis ira plenas et ignotas bestias aut vaporem igneum spirantes aut odorem fumi proferentes aut horrendas ab oculis scintillas emittentes</span></p>
<p id="wisdom-11-20"><span class="verse-num">11:20</span> <span class="verse-body">quarum non solum laesura poterat illos exterminare sed et aspectus per timorem occidere</span></p>
<p id="wisdom-11-21"><span class="verse-num">11:21</span> <span class="verse-body">sed et sine his uno spiritu occidi poterant persecutionem passi ab ipsis factis suis et dispersi per spiritum virtutis tuae sed omnia mensura et numero et pondere disposuisti</span></p>
<p id="wisdom-11-22"><span class="verse-num">11:22</span> <span class="verse-body">multum enim valere tibi soli superat semper et virtuti brachii tui quis resistet</span></p>
<p id="wisdom-11-23"><span class="verse-num">11:23</span> <span class="verse-body">quoniam tamquam momentum staterae sic ante te est orbis terrarum et tamquam gutta roris antelucani quae descendit in terram</span></p>
<p id="wisdom-11-24"><span class="verse-num">11:24</span> <span class="verse-body">sed misereris omnium quoniam omnia potes et dissimulas peccata hominum propter paenitentiam</span></p>
<p id="wisdom-11-25"><span class="verse-num">11:25</span> <span class="verse-body">diligis enim omnia quae sunt et nihil odisti horum quae fecisti nec enim odiens aliquid constituisti</span></p>
<p id="wisdom-11-26"><span class="verse-num">11:26</span> <span class="verse-body">quomodo autem posset aliquid permanere nisi tu voluisses aut quod a te vocatum non esset conservaretur</span></p>
<p id="wisdom-11-27"><span class="verse-num">11:27</span> <span class="verse-body">parcis autem omnibus quoniam tua sunt Domine qui animas amas</span></p>
<h2 id="wisdom-ch-12">Chapter 12</h2>
<p class="verses"><a href="#wisdom-12-1">1</a> <a href="#wisdom-12-2">2</a> <a href="#wisdom-12-3">3</a> <a href="#wisdom-12-4">4</a> <a href="#wisdom-12-5">5</a> <a href="#wisdom-12-6">6</a> <a href="#wisdom-12-7">7</a> <a href="#wisdom-12-8">8</a> <a href="#wisdom-12-9">9</a> <a href="#wisdom-12-10">10</a> <a href="#wisdom-12-11">11</a> <a href="#wisdom-12-12">12</a> <a href="#wisdom-12-13">13</a> <a href="#wisdom-12-14">14</a> <a href="#wisdom-12-15">15</a> <a href="#wisdom-12-16">16</a> <a href="#wisdom-12-17">17</a> <a href="#wisdom-12-18">18</a> <a href="#wisdom-12-19">19</a> <a href="#wisdom-12-20">20</a> <a href="#wisdom-12-21">21</a> <a href="#wisdom-12-22">22</a> <a href="#wisdom-12-23">23</a> <a href="#wisdom-12-24">24</a> <a href="#wisdom-12-25">25</a> <a href="#wisdom-12-26">26</a> <a href="#wisdom-12-27">27</a></p>
<p id="wisdom-12-1"><span class="verse-num">12:1</span> <span class="verse-body">bonus enim spiritus tuus est in omnibus</span></p>
<p id="wisdom-12-2"><span class="verse-num">12:2</span> <span class="verse-body">propter quod hos qui exerrant partibus corripis et de quibus peccant admonens adloqueris ut relicta malitia credant in te Domine</span></p>
<p id="wisdom-12-3"><span class="verse-num">12:3</span> <span class="verse-body">et illos enim antiquos inhabitatores sanctae tuae terrae odiens</span></p>
<p id="wisdom-12-4"><span class="verse-num">12:4</span> <span class="verse-body">quoniam odibilia tibi opera faciebant per medicamina et sacrificia iniusta</span></p>
<p id="wisdom-12-5"><span class="verse-num">12:5</span> <span class="verse-body">et filiorum necatores sine misericordia et comestores viscerum hominum devorationem et sanguinis a medio sacramento tuo</span></p>
<p id="wisdom-12-6"><span class="verse-num">12:6</span> <span class="verse-body">et auctores parentes animarum inauxiliatarum voluisti perdere per manus parentum nostrorum</span></p>
<p id="wisdom-12-7"><span class="verse-num">12:7</span> <span class="verse-body">ut dignam perciperent peregrinationem puerorum Dei quae tibi omnium carior est terra</span></p>
<p id="wisdom-12-8"><span class="verse-num">12:8</span> <span class="verse-body">sed et his tamquam hominibus pepercisti et misisti antecessores exercitus tui vespas ut illos paulatim exterminarent</span></p>
<p id="wisdom-12-9"><span class="verse-num">12:9</span> <span class="verse-body">non quia inpotens eras in bello subicere impios iustis aut bestiis saevis aut verbo duro simul exterminare</span></p>
<p id="wisdom-12-10"><span class="verse-num">12:10</span> <span class="verse-body">sed partibus iudicans dabas locum paenitentiae non ignorans quoniam nequa est natio illorum et naturalis malitia ipsorum et quoniam non poterat mutari cogitatio illorum in perpetuum</span></p>
<p id="wisdom-12-11"><span class="verse-num">12:11</span> <span class="verse-body">semen enim erat maledictum ab initio nec timens aliquem veniam dabas peccatis illorum</span></p>
<p id="wisdom-12-12"><span class="verse-num">12:12</span> <span class="verse-body">quis enim dicet tibi quid fecisti aut quis stabit contra iudicium tuum aut quis in conspectum tuum veniet vindex iniquorum hominum aut quis tibi inputabit si nationes perierint quas tu fecisti</span></p>
<p id="wisdom-12-13"><span class="verse-num">12:13</span> <span class="verse-body">nec enim est alius Deus quam tu cuius cura est de omnibus ut ostendas quoniam non iniuste iudicasti</span></p>
<p id="wisdom-12-14"><span class="verse-num">12:14</span> <span class="verse-body">neque rex neque tyrannus in conspectu tuo inquirent de his quos perdidisti</span></p>
<p id="wisdom-12-15"><span class="verse-num">12:15</span> <span class="verse-body">cum sis ergo iustus iuste omnia disponis ipsum quoque qui non debet puniri condemnas exterum aestimas a tua virtute</span></p>
<p id="wisdom-12-16"><span class="verse-num">12:16</span> <span class="verse-body">virtus enim tua iustitiae initium est et ob hoc quod omnium Dominus es omnibus te parcere facis</span></p>
<p id="wisdom-12-17"><span class="verse-num">12:17</span> <span class="verse-body">virtutem enim ostendis tu qui non crederis esse in virtute consummatus et hos qui sciunt audaciam traducis</span></p>
<p id="wisdom-12-18"><span class="verse-num">12:18</span> <span class="verse-body">tu autem dominator virtutis cum tranquillitate iudicas et cum magna reverentia disponis nos subest enim tibi cum voles posse</span></p>
<p id="wisdom-12-19"><span class="verse-num">12:19</span> <span class="verse-body">docuisti autem populum tuum per talia opera quoniam oportet iustum esse et humanum et bonae spei fecisti filios tuos quoniam das locum in peccatis paenitentiae</span></p>
<p id="wisdom-12-20"><span class="verse-num">12:20</span> <span class="verse-body">si enim inimicos servorum tuorum et debitos morti cum tanta cruciasti adtentione et liberasti dans tempus et locum per quae possint mutari a malitia</span></p>
<p id="wisdom-12-21"><span class="verse-num">12:21</span> <span class="verse-body">cum quanta diligentia iudicasti filios tuos quorum parentibus iuramenta et conventiones dedisti bonarum promissionum</span></p>
<p id="wisdom-12-22"><span class="verse-num">12:22</span> <span class="verse-body">cum ergo nobis disciplinam das inimicos nostros multipliciter flagellas ut bonitatem tuam cogitemus iudicantes et cum de nobis iudicatur speremus misericordiam</span></p>
<p id="wisdom-12-23"><span class="verse-num">12:23</span> <span class="verse-body">unde et illis qui in vita sua insensate et iniuste vixerunt per haec quae coluerunt dedisti summa tormenta</span></p>
<p id="wisdom-12-24"><span class="verse-num">12:24</span> <span class="verse-body">etenim in erroris via diutius erraverunt deos aestimantes haec quae in animalibus sunt supervacua infantum insensatorum more viventes</span></p>
<p id="wisdom-12-25"><span class="verse-num">12:25</span> <span class="verse-body">propter hoc tamquam pueris insensatis iudicium in derisum dedisti</span></p>
<p id="wisdom-12-26"><span class="verse-num">12:26</span> <span class="verse-body">qui autem ludibriis increpationis non correpti sunt dignum Dei iudicium experti sunt</span></p>
<p id="wisdom-12-27"><span class="verse-num">12:27</span> <span class="verse-body">in his enim quae patiebantur moleste ferebant in quibus patientes indignabantur per haec quos putabant deos in ipsis cum exterminarentur videntes illum quem olim negabant se nosse Deum verum agnoverunt propter quod et finis condemnationis illis veniet</span></p>
<h2 id="wisdom-ch-13">Chapter 13</h2>
<p class="verses"><a href="#wisdom-13-1">1</a> <a href="#wisdom-13-2">2</a> <a href="#wisdom-13-3">3</a> <a href="#wisdom-13-4">4</a> <a href="#wisdom-13-5">5</a> <a href="#wisdom-13-6">6</a> <a href="#wisdom-13-7">7</a> <a href="#wisdom-13-8">8</a> <a href="#wisdom-13-9">9</a> <a href="#wisdom-13-10">10</a> <a href="#wisdom-13-11">11</a> <a href="#wisdom-13-12">12</a> <a href="#wisdom-13-13">13</a> <a href="#wisdom-13-14">14</a> <a href="#wisdom-13-15">15</a> <a href="#wisdom-13-16">16</a> <a href="#wisdom-13-17">17</a> <a href="#wisdom-13-18">18</a> <a href="#wisdom-13-19">19</a></p>
<p id="wisdom-13-1"><span class="verse-num">13:1</span> <span class="verse-body">vani sunt autem omnes homines quibus non subest scientia Dei et de his quae videntur bona non potuerunt intellegere eum qui est neque operibus adtendentes agnoverunt quis esset artifex</span></p>
<p id="wisdom-13-2"><span class="verse-num">13:2</span> <span class="verse-body">sed aut ignem aut spiritum aut citatum aerem aut gyrum stellarum aut nimiam aquam aut solem et lunam rectores orbis terrarum deos putaverunt</span></p>
<p id="wisdom-13-3"><span class="verse-num">13:3</span> <span class="verse-body">quorum si specie delectati deos putaverunt sciant quanto dominator eorum speciosior est speciei enim generator haec omnia constituit</span></p>
<p id="wisdom-13-4"><span class="verse-num">13:4</span> <span class="verse-body">aut si virtutem et opera eorum mirati sunt intellegant ab ipsis quoniam qui haec constituit fortior est illis</span></p>
<p id="wisdom-13-5"><span class="verse-num">13:5</span> <span class="verse-body">a magnitudine enim speciei et creaturae cognoscibiliter poterit horum creator videri</span></p>
<p id="wisdom-13-6"><span class="verse-num">13:6</span> <span class="verse-body">sed tamen adhuc in his minor est querella et hii enim fortassis errant Deum quaerentes et volentes invenire</span></p>
<p id="wisdom-13-7"><span class="verse-num">13:7</span> <span class="verse-body">etenim cum in operibus illius conversentur inquirunt et persuasum habent quoniam bona sunt quae videntur</span></p>
<p id="wisdom-13-8"><span class="verse-num">13:8</span> <span class="verse-body">iterum autem nec his debet ignosci</span></p>
<p id="wisdom-13-9"><span class="verse-num">13:9</span> <span class="verse-body">si enim tantum potuerunt scire ut possent aestimare saeculum quomodo huius Dominum non facilius invenerunt</span></p>
<p id="wisdom-13-10"><span class="verse-num">13:10</span> <span class="verse-body">infelices autem sunt et inter mortuos spes illorum est qui appellaverunt deos opera manuum hominum aurum et argentum artis inventionem similitudines animalium aut lapidem inutilem opus manus antiquae</span></p>
<p id="wisdom-13-11"><span class="verse-num">13:11</span> <span class="verse-body">aut si quis artifex faber de silva lignum rectum secaverit et huius docte eradat omnem corticem et arte sua usus diligenter fabricet vas utile in conversatione vitae</span></p>
<p id="wisdom-13-12"><span class="verse-num">13:12</span> <span class="verse-body">reliquias autem eius operis ad praeparationem escae abutatur</span></p>
<p id="wisdom-13-13"><span class="verse-num">13:13</span> <span class="verse-body">et reliquum horum quod ad nullos usus facit lignum curvum et verticibus plenum sculpat diligenter per vacuitatem suam et per scientiam artis suae figuret illud et adsimilet illud imagini hominis</span></p>
<p id="wisdom-13-14"><span class="verse-num">13:14</span> <span class="verse-body">aut alicui ex animalibus illud conparet perliniens lubrica et rubicundum faciens fuco colorem illius et omnem maculam quae in illo est perliniens</span></p>
<p id="wisdom-13-15"><span class="verse-num">13:15</span> <span class="verse-body">et faciat ei dignam habitationem in pariete ponens illud confirmans ferro</span></p>
<p id="wisdom-13-16"><span class="verse-num">13:16</span> <span class="verse-body">ne forte cadat prospiciens illi sciens quoniam non potest se adiuvare imago enim est et opus est illi adiutorio</span></p>
<p id="wisdom-13-17"><span class="verse-num">13:17</span> <span class="verse-body">et de substantia sua et filiis suis et nuptiis votum faciens inquirit non erubescit loqui cum illo qui sine anima est</span></p>
<p id="wisdom-13-18"><span class="verse-num">13:18</span> <span class="verse-body">et pro sanitate quidem infirmum deprecatur et pro vita mortuum rogat et in adiutorium inutilem invocat</span></p>
<p id="wisdom-13-19"><span class="verse-num">13:19</span> <span class="verse-body">et pro itinere petit ab hoc qui ambulare non potest et de adquirendo et de operando et de omnium rerum eventu petit ab eo qui in omnibus est inutilis</span></p>
<h2 id="wisdom-ch-14">Chapter 14</h2>
<p class="verses"><a href="#wisdom-14-1">1</a> <a href="#wisdom-14-2">2</a> <a href="#wisdom-14-3">3</a> <a href="#wisdom-14-4">4</a> <a href="#wisdom-14-5">5</a> <a href="#wisdom-14-6">6</a> <a href="#wisdom-14-7">7</a> <a href="#wisdom-14-8">8</a> <a href="#wisdom-14-9">9</a> <a href="#wisdom-14-10">10</a> <a href="#wisdom-14-11">11</a> <a href="#wisdom-14-12">12</a> <a href="#wisdom-14-13">13</a> <a href="#wisdom-14-14">14</a> <a href="#wisdom-14-15">15</a> <a href="#wisdom-14-16">16</a> <a href="#wisdom-14-17">17</a> <a href="#wisdom-14-18">18</a> <a href="#wisdom-14-19">19</a> <a href="#wisdom-14-20">20</a> <a href="#wisdom-14-21">21</a> <a href="#wisdom-14-22">22</a> <a href="#wisdom-14-23">23</a> <a href="#wisdom-14-24">24</a> <a href="#wisdom-14-25">25</a> <a href="#wisdom-14-26">26</a> <a href="#wisdom-14-27">27</a> <a href="#wisdom-14-28">28</a> <a href="#wisdom-14-29">29</a> <a href="#wisdom-14-30">30</a> <a href="#wisdom-14-31">31</a></p>
<p id="wisdom-14-1"><span class="verse-num">14:1</span> <span class="verse-body">iterum alius navigare cogitans et per feros fluctus incipiens iter facere ligno portante se fragilius lignum invocat</span></p>
<p id="wisdom-14-2"><span class="verse-num">14:2</span> <span class="verse-body">illud enim cupiditas adquirendi excogitavit et artifex sapientia fabricavit sua</span></p>
<p id="wisdom-14-3"><span class="verse-num">14:3</span> <span class="verse-body">tua autem pater gubernat providentia quoniam dedisti et in mari viam et inter fluctus semitam firmissimam</span></p>
<p id="wisdom-14-4"><span class="verse-num">14:4</span> <span class="verse-body">ostendens quoniam potes ex omnibus sanare etiam si sine rate aliquis adeat</span></p>
<p id="wisdom-14-5"><span class="verse-num">14:5</span> <span class="verse-body">sed ut non esset vacua sapientiae tuae opera propter hoc etiam exiguo ligno credunt homines animas suas et transeuntes mare per ratem liberati sunt</span></p>
<p id="wisdom-14-6"><span class="verse-num">14:6</span> <span class="verse-body">sed ab initio cum perirent superbi gigantes spes orbis terrarum ad ratem confugiens remisit saeculo semen nativitatis quae manu tua erat gubernata</span></p>
<p id="wisdom-14-7"><span class="verse-num">14:7</span> <span class="verse-body">benedictum est enim lignum per quod fit iustitia</span></p>
<p id="wisdom-14-8"><span class="verse-num">14:8</span> <span class="verse-body">per manus autem quod fit maledictum et ipsum et qui fecit illud quia ille quidem operatus est illud autem cum esset fragile Deus cognominatus est</span></p>
<p id="wisdom-14-9"><span class="verse-num">14:9</span> <span class="verse-body">similiter autem odio sunt Deo impius et impietas eius</span></p>
<p id="wisdom-14-10"><span class="verse-num">14:10</span> <span class="verse-body">etenim quod factum est cum illo qui fecit tormenta patietur</span></p>
<p id="wisdom-14-11"><span class="verse-num">14:11</span> <span class="verse-body">propter hoc et idolis nationum non erit respectus quoniam creaturae Dei in odium factae sunt et in temptationem animis hominum et in muscipulum pedibus insipientium</span></p>
<p id="wisdom-14-12"><span class="verse-num">14:12</span> <span class="verse-body">initium enim fornicationis est exquisitio idolorum et adinventio illorum corruptio vitae est</span></p>
<p id="wisdom-14-13"><span class="verse-num">14:13</span> <span class="verse-body">neque erant ab initio neque erunt in perpetuum</span></p>
<p id="wisdom-14-14"><span class="verse-num">14:14</span> <span class="verse-body">supervacuitas enim hominum venit in orbem terrarum et ideo brevis illorum finis inventus est</span></p>
<p id="wisdom-14-15"><span class="verse-num">14:15</span> <span class="verse-body">acerbo enim luctu dolens pater cito sibi filii rapti faciens imaginem illum qui tunc homo mortuus fuerat nunc tamquam deum colere coepit et constituit inter servos suos sacra et sacrificia</span></p>
<p id="wisdom-14-16"><span class="verse-num">14:16</span> <span class="verse-body">deinde interveniente tempore convalescente iniqua consuetudine hic error tamquam lex custodita est et tyrannorum imperio colebantur figmenta</span></p>
<p id="wisdom-14-17"><span class="verse-num">14:17</span> <span class="verse-body">hos quos in palam honorare non poterant homines propter quod longe essent e longinquo figura illorum adlata evidentem imaginem regis quem honorare volebant fecerunt ut illum qui aberat tamquam praesentem colerent sua sollicitudine</span></p>
<p id="wisdom-14-18"><span class="verse-num">14:18</span> <span class="verse-body">provexit autem ad horum culturam et hos qui ignorabant artificis eximia diligentia</span></p>
<p id="wisdom-14-19"><span class="verse-num">14:19</span> <span class="verse-body">ille enim volens placere illi qui se adsumpsit elaboravit arte sua ut similitudinem in melius figuraret</span></p>
<p id="wisdom-14-20"><span class="verse-num">14:20</span> <span class="verse-body">multitudo autem adducta per speciem operis eum qui ante tempus tamquam homo honoratus fuerat nunc deum existimaverunt</span></p>
<p id="wisdom-14-21"><span class="verse-num">14:21</span> <span class="verse-body">et haec fuit vitae humanae deceptio quoniam aut adfectui aut regibus deservientes homines incommunicabile nomen lapidibus et lignis inposuerunt</span></p>
<p id="wisdom-14-22"><span class="verse-num">14:22</span> <span class="verse-body">et non sufficerat errasse eos circa Dei scientiam sed et in magno viventes inscientiae bello tot et tam magna mala pacem appellant</span></p>
<p id="wisdom-14-23"><span class="verse-num">14:23</span> <span class="verse-body">aut enim filios suos sacrificantes aut obscura sacrificia facientes aut insaniae plenas vigilias habentes</span></p>
<p id="wisdom-14-24"><span class="verse-num">14:24</span> <span class="verse-body">neque vitam neque nuptias mundas iam custodiunt sed alius alium per invidiam occidit aut adulterans contristat</span></p>
<p id="wisdom-14-25"><span class="verse-num">14:25</span> <span class="verse-body">et omnia commixta sunt sanguis homicidium furtum et fictio corruptio infidelitas turbatio et periurium tumultus bonorum</span></p>
<p id="wisdom-14-26"><span class="verse-num">14:26</span> <span class="verse-body">Domini inmemoratio animarum inquinatio nativitatis inmutatio nuptiarum inconstantia moechiae et inpudicitia</span></p>
<p id="wisdom-14-27"><span class="verse-num">14:27</span> <span class="verse-body">infandorum enim idolorum cultura omnis mali causa est et initium et finis</span></p>
<p id="wisdom-14-28"><span class="verse-num">14:28</span> <span class="verse-body">aut enim dum laetantur insaniunt aut vaticinantur falsa aut vivunt iniuste aut periurant cito</span></p>
<p id="wisdom-14-29"><span class="verse-num">14:29</span> <span class="verse-body">dum enim confidunt in idolis quae sunt sine anima male iurantes renoceri se non sperant</span></p>
<p id="wisdom-14-30"><span class="verse-num">14:30</span> <span class="verse-body">utraque ergo illis evenient digne quoniam male senserunt de Deo adtendentes idolis et iniuste iuraverunt in dolo contemnentes iustitiam</span></p>
<p id="wisdom-14-31"><span class="verse-num">14:31</span> <span class="verse-body">non enim iurantium est virtus sed peccantium poena perambulat semper in iniustorum praevaricationem</span></p>
<h2 id="wisdom-ch-15">Chapter 15</h2>
<p class="verses"><a href="#wisdom-15-1">1</a> <a href="#wisdom-15-2">2</a> <a href="#wisdom-15-3">3</a> <a href="#wisdom-15-4">4</a> <a href="#wisdom-15-5">5</a> <a href="#wisdom-15-6">6</a> <a href="#wisdom-15-7">7</a> <a href="#wisdom-15-8">8</a> <a href="#wisdom-15-9">9</a> <a href="#wisdom-15-10">10</a> <a href="#wisdom-15-11">11</a> <a href="#wisdom-15-12">12</a> <a href="#wisdom-15-13">13</a> <a href="#wisdom-15-14">14</a> <a href="#wisdom-15-15">15</a> <a href="#wisdom-15-16">16</a> <a href="#wisdom-15-17">17</a> <a href="#wisdom-15-18">18</a> <a href="#wisdom-15-19">19</a></p>
<p id="wisdom-15-1"><span class="verse-num">15:1</span> <span class="verse-body">tu autem Deus noster suavis et verus es patiens et misericordia disponens omnia</span></p>
<p id="wisdom-15-2"><span class="verse-num">15:2</span> <span class="verse-body">etenim si peccaverimus tui sumus scientes magnitudinem tuam et si non peccaverimus scimus quoniam apud te sumus conputati</span></p>
<p id="wisdom-15-3"><span class="verse-num">15:3</span> <span class="verse-body">nosse enim te consummata iustitia est et scire iustitiam et virtutem tuam radix est inmortalitatis</span></p>
<p id="wisdom-15-4"><span class="verse-num">15:4</span> <span class="verse-body">non enim in errorem induxit nos hominum malae artis excogitatio nec umbra picturae labor sine fructu effigies sculpta per varios colores</span></p>
<p id="wisdom-15-5"><span class="verse-num">15:5</span> <span class="verse-body">cuius aspectus insensato dat concupiscentiam et diligit mortuae imaginis effigiem sine anima</span></p>
<p id="wisdom-15-6"><span class="verse-num">15:6</span> <span class="verse-body">malorum amatores digni qui spem in talibus habent et qui faciunt illos et qui diligunt et qui colunt</span></p>
<p id="wisdom-15-7"><span class="verse-num">15:7</span> <span class="verse-body">sed et figulus mollem terram premens laboriose fingit ad usus nostros unumquodque vas et de eodem luto fingit quae munda sunt in usum vasa similiter et quae his sunt contraria horum autem vasorum qui sit usus iudex est figulus</span></p>
<p id="wisdom-15-8"><span class="verse-num">15:8</span> <span class="verse-body">et cum labore vanum deum de eodem fingit luto ille qui paulo ante de terra factus fuerat et post pusillum se ducit unde acceptus est repetitus debitum animae quem habebat</span></p>
<p id="wisdom-15-9"><span class="verse-num">15:9</span> <span class="verse-body">sed est illi cura non quia laboraturus est nec quoniam brevis illi vita est sed concertatur aurificibus et argentariis sed et aerarios imitatur et gloriam praefert quoniam res supervacuas fingit</span></p>
<p id="wisdom-15-10"><span class="verse-num">15:10</span> <span class="verse-body">cinis est cor eius et terra supervacua spes illius et luto vilior vita illius</span></p>
<p id="wisdom-15-11"><span class="verse-num">15:11</span> <span class="verse-body">quoniam ignoravit qui se finxit et qui inspiravit illi animam quae operatur et qui insuflavit spiritum vitalem</span></p>
<p id="wisdom-15-12"><span class="verse-num">15:12</span> <span class="verse-body">sed aestimaverunt ludum esse vitam nostram et conversationem vitae conpositam ad lucrum et oportere undecumque etiam ex malo adquirere</span></p>
<p id="wisdom-15-13"><span class="verse-num">15:13</span> <span class="verse-body">hic enim super omnes scit se delinquere qui ex terrae materia fragilia vasa et sculptilia fingit</span></p>
<p id="wisdom-15-14"><span class="verse-num">15:14</span> <span class="verse-body">omnes enim insipientes et infelices supra modum animae superbi sunt inimici populi tui et imperantes illi</span></p>
<p id="wisdom-15-15"><span class="verse-num">15:15</span> <span class="verse-body">quoniam omnia idola nationum aestimaverunt deos quibus neque oculorum visus est ad videndum neque nares ad percipiendum spiritum neque aures ad audiendum nec digiti manuum ad tractandum sed et pedes eorum pigri ad ambulandum</span></p>
<p id="wisdom-15-16"><span class="verse-num">15:16</span> <span class="verse-body">homo enim fecit illos et qui spiritum mutuatus est is finxit illos nemo enim sibi similem homo poterit deum fingere</span></p>
<p id="wisdom-15-17"><span class="verse-num">15:17</span> <span class="verse-body">cum sit enim mortalis mortuum fingit manibus iniquis melior est enim ipse his quos colit quia ipse quidem vixit cum esset mortalis illi autem numquam</span></p>
<p id="wisdom-15-18"><span class="verse-num">15:18</span> <span class="verse-body">sed et animalia miserrima colunt insensate enim conparata his aliis sunt deteriora</span></p>
<p id="wisdom-15-19"><span class="verse-num">15:19</span> <span class="verse-body">sed nec aspectu aliquis ex his animalibus bona potest conspicere effugit autem Dei laudem et benedictionem eius</span></p>
<h2 id="wisdom-ch-16">Chapter 16</h2>
<p class="verses"><a href="#wisdom-16-1">1</a> <a href="#wisdom-16-2">2</a> <a href="#wisdom-16-3">3</a> <a href="#wisdom-16-4">4</a> <a href="#wisdom-16-5">5</a> <a href="#wisdom-16-6">6</a> <a href="#wisdom-16-7">7</a> <a href="#wisdom-16-8">8</a> <a href="#wisdom-16-9">9</a> <a href="#wisdom-16-10">10</a> <a href="#wisdom-16-11">11</a> <a href="#wisdom-16-12">12</a> <a href="#wisdom-16-13">13</a> <a href="#wisdom-16-14">14</a> <a href="#wisdom-16-15">15</a> <a href="#wisdom-16-16">16</a> <a href="#wisdom-16-17">17</a> <a href="#wisdom-16-18">18</a> <a href="#wisdom-16-19">19</a> <a href="#wisdom-16-20">20</a> <a href="#wisdom-16-21">21</a> <a href="#wisdom-16-22">22</a> <a href="#wisdom-16-23">23</a> <a href="#wisdom-16-24">24</a> <a href="#wisdom-16-25">25</a> <a href="#wisdom-16-26">26</a> <a href="#wisdom-16-27">27</a> <a href="#wisdom-16-28">28</a> <a href="#wisdom-16-29">29</a></p>
<p id="wisdom-16-1"><span class="verse-num">16:1</span> <span class="verse-body">propter hoc per his similia passi sunt digne tormenta et per multitudinem bestiarum exterminati sunt</span></p>
<p id="wisdom-16-2"><span class="verse-num">16:2</span> <span class="verse-body">pro quibus tormentis bene disposuisti populum tuum quibus dedisti concupiscentiam delectamenti sui novum saporem escam parans eis ortygometram</span></p>
<p id="wisdom-16-3"><span class="verse-num">16:3</span> <span class="verse-body">ut illi quidem concupiscentes escam propter ea quae illis ostensa et missa sunt etiam a necessaria concupiscentia averterentur hi autem in brevi inopes facti novam gustaverunt escam</span></p>
<p id="wisdom-16-4"><span class="verse-num">16:4</span> <span class="verse-body">oportebat enim illis quidem sine excusatione supervenire interitum exercentibus tyrannidem his autem tantum ostendere quemadmodum inimici illorum exterminabantur</span></p>
<p id="wisdom-16-5"><span class="verse-num">16:5</span> <span class="verse-body">etenim cum supervenit illis saeva bestiarum ira morsibus perversarum colubrarum exterminabantur</span></p>
<p id="wisdom-16-6"><span class="verse-num">16:6</span> <span class="verse-body">non in perpetuum permansit ira tua sed ad correptionem in brevi turbati sunt signum habentes salutis ad commemorationem mandati legis tuae</span></p>
<p id="wisdom-16-7"><span class="verse-num">16:7</span> <span class="verse-body">qui enim conversus est non per hoc quod videbat sanabatur sed per te omnium salvatorem</span></p>
<p id="wisdom-16-8"><span class="verse-num">16:8</span> <span class="verse-body">et in hoc autem ostendisti inimicis nostris quia tu es qui liberas ab omni malo</span></p>
<p id="wisdom-16-9"><span class="verse-num">16:9</span> <span class="verse-body">illos enim lucustarum et muscarum occiderunt morsus et non est inventa sanitas animae illorum quia digni erant ab huiusmodi exterminari</span></p>
<p id="wisdom-16-10"><span class="verse-num">16:10</span> <span class="verse-body">filios autem tuos nec draconum venenatorum vicerunt dentes misericordia enim tua adveniens sanabat illos</span></p>
<p id="wisdom-16-11"><span class="verse-num">16:11</span> <span class="verse-body">in memoria enim sermonum tuorum examinabantur et salvabantur ne in altam incidentes oblivionem non possent tuo uti adiutorio</span></p>
<p id="wisdom-16-12"><span class="verse-num">16:12</span> <span class="verse-body">etenim neque herba neque malagma sanavit illos sed tuus Domine sermo qui sanat omnia</span></p>
<p id="wisdom-16-13"><span class="verse-num">16:13</span> <span class="verse-body">tu enim vitae et mortis habes potestatem et deducis ad portas mortis et reducis</span></p>
<p id="wisdom-16-14"><span class="verse-num">16:14</span> <span class="verse-body">homo autem occidit quidem per malitiam animam suam et cum exibit spiritus non revertetur nec revocabit animam quae recepta est</span></p>
<p id="wisdom-16-15"><span class="verse-num">16:15</span> <span class="verse-body">sed tuam manum effugere inpossibile est</span></p>
<p id="wisdom-16-16"><span class="verse-num">16:16</span> <span class="verse-body">negantes enim nosse te impii per fortitudinem brachii tui flagellati sunt novis aquis et grandinibus et pluviis persecutionem passi et per ignem consummati</span></p>
<p id="wisdom-16-17"><span class="verse-num">16:17</span> <span class="verse-body">quod enim mirabile erat in aqua quae omnia extinguit plus ignis valebat vindex est enim orbis iustorum</span></p>
<p id="wisdom-16-18"><span class="verse-num">16:18</span> <span class="verse-body">quodam enim tempore mansuetabatur ignis ne conburerentur quae ad impios missa erant animalia sed ut ipsi videntes scirent quoniam Dei iudicio patiuntur persecutionem</span></p>
<p id="wisdom-16-19"><span class="verse-num">16:19</span> <span class="verse-body">et quodam tempore in aqua super virtutem ignis ardebat ut iniquae terrae nationem exterminaret</span></p>
<p id="wisdom-16-20"><span class="verse-num">16:20</span> <span class="verse-body">pro quibus angelorum esca nutristi populum tuum et paratum panem e caelo praestitisti illis sine labore omne delectamentum in se habentem et omnis saporis suavitatem</span></p>
<p id="wisdom-16-21"><span class="verse-num">16:21</span> <span class="verse-body">substantia enim tua dulcedinem tuam quam in filios habes ostendebat et serviens uniuscuiusque voluntati ad quod quis volebat convertebatur</span></p>
<p id="wisdom-16-22"><span class="verse-num">16:22</span> <span class="verse-body">nix autem et glacies sustinebant vim ignis et non tabescebant ut scirent quoniam fructus inimicorum exterminabat ignis ardens in grandine et pluvia coruscans</span></p>
<p id="wisdom-16-23"><span class="verse-num">16:23</span> <span class="verse-body">hoc autem iterum ut nutrirentur iusti etiam suae virtutis oblitus est</span></p>
<p id="wisdom-16-24"><span class="verse-num">16:24</span> <span class="verse-body">creatura enim tibi factori deserviens excandescit in tormentum adversus iniustos et lenior fit ad benefaciendum pro his qui in te confidunt</span></p>
<p id="wisdom-16-25"><span class="verse-num">16:25</span> <span class="verse-body">propter hoc et tunc in omnia transfigurata omnium nutrici gratiae tuae deserviebant ad voluntatem horum qui a te desiderati sunt</span></p>
<p id="wisdom-16-26"><span class="verse-num">16:26</span> <span class="verse-body">ut scirent filii tui quos dilexisti Domine quoniam non nativitatis fructus pascunt homines sed sermo tuus hos qui in te crediderint conservat</span></p>
<p id="wisdom-16-27"><span class="verse-num">16:27</span> <span class="verse-body">quod enim ab igni non poterat exterminari statim ab exiguo radio solis calefactum tabescebat</span></p>
<p id="wisdom-16-28"><span class="verse-num">16:28</span> <span class="verse-body">ut notum omnibus esset quoniam oportet praevenire solem ad benedictionem tuam et ad orientem lucis tibi adorare</span></p>
<p id="wisdom-16-29"><span class="verse-num">16:29</span> <span class="verse-body">ingrati enim fides tamquam hibernalis glacies tabescit et disperiet tamquam aqua supervacua</span></p>
<h2 id="wisdom-ch-17">Chapter 17</h2>
<p class="verses"><a href="#wisdom-17-1">1</a> <a href="#wisdom-17-2">2</a> <a href="#wisdom-17-3">3</a> <a href="#wisdom-17-4">4</a> <a href="#wisdom-17-5">5</a> <a href="#wisdom-17-6">6</a> <a href="#wisdom-17-7">7</a> <a href="#wisdom-17-8">8</a> <a href="#wisdom-17-9">9</a> <a href="#wisdom-17-10">10</a> <a href="#wisdom-17-11">11</a> <a href="#wisdom-17-12">12</a> <a href="#wisdom-17-13">13</a> <a href="#wisdom-17-14">14</a> <a href="#wisdom-17-15">15</a> <a href="#wisdom-17-16">16</a> <a href="#wisdom-17-17">17</a> <a href="#wisdom-17-18">18</a> <a href="#wisdom-17-19">19</a> <a href="#wisdom-17-20">20</a></p>
<p id="wisdom-17-1"><span class="verse-num">17:1</span> <span class="verse-body">magna enim sunt iudicia tua et inenarrabilia verba tua propter hoc indisciplinatae animae erraverunt</span></p>
<p id="wisdom-17-2"><span class="verse-num">17:2</span> <span class="verse-body">dum enim persuasum habent iniqui posse dominari nationi sanctae vinculis tenebrarum et longae noctis conpediti inclusi sub tectis fugitivi perpetuae providentiae iacuerunt</span></p>
<p id="wisdom-17-3"><span class="verse-num">17:3</span> <span class="verse-body">et dum putant se latere in obscuris peccatis tenebroso oblivionis velamento dispersi sunt paventes horrende et cum admiratione nimia perturbati</span></p>
<p id="wisdom-17-4"><span class="verse-num">17:4</span> <span class="verse-body">neque enim quae continebat illos spelunca sine timore custodiebat quoniam sonitus descendens perturbabat illos et personae tristes apparentes pavorem illis praestabant</span></p>
<p id="wisdom-17-5"><span class="verse-num">17:5</span> <span class="verse-body">et ignis quidem nulla vis poterat illis lumen praebere nec siderum limpidae flammae inluminare poterant illam noctem horrendam</span></p>
<p id="wisdom-17-6"><span class="verse-num">17:6</span> <span class="verse-body">apparebat autem illis subitaneus ignis timore plenus et timore percussi illius quae non videbatur faciei aestimabant deteriora esse quae videbantur</span></p>
<p id="wisdom-17-7"><span class="verse-num">17:7</span> <span class="verse-body">et magicae artis adpositi erant derisus et sapientiae gloriae correptio cum contumelia</span></p>
<p id="wisdom-17-8"><span class="verse-num">17:8</span> <span class="verse-body">illi enim qui promittebant timores turbationes expellere se ab anima languente hi cum derisu pleni timore languebant</span></p>
<p id="wisdom-17-9"><span class="verse-num">17:9</span> <span class="verse-body">nam et si nihil illos ex monstris perturbabat transitu animalium et serpentium sibilatione commoti tremebundi peribant et aerem quem nulla ratione quis effugere posset negantes se videre</span></p>
<p id="wisdom-17-10"><span class="verse-num">17:10</span> <span class="verse-body">cum sit enim timida nequitia dat testimonium condemnata semper enim praesumit saeva conturbata conscientia</span></p>
<p id="wisdom-17-11"><span class="verse-num">17:11</span> <span class="verse-body">nihil enim est timor nisi praesumptionis adiutorium proditio cogitationis auxiliorum</span></p>
<p id="wisdom-17-12"><span class="verse-num">17:12</span> <span class="verse-body">et dum ab intro minor est expectatio maiorem putat scientiam eius causae de qua tormentum praestat</span></p>
<p id="wisdom-17-13"><span class="verse-num">17:13</span> <span class="verse-body">illi autem qui inpotentem vere noctem et ab infimis et ab altissimis inferis supervenientem eundem somnum dormientes</span></p>
<p id="wisdom-17-14"><span class="verse-num">17:14</span> <span class="verse-body">aliquando monstrorum exagitabantur timore aliquando animae deficiebant traductione subitaneus enim illis et insperatus timor supervenerat</span></p>
<p id="wisdom-17-15"><span class="verse-num">17:15</span> <span class="verse-body">deinde si quicumque ex illis decidisset custodiebatur in carcere sine ferro reclusus</span></p>
<p id="wisdom-17-16"><span class="verse-num">17:16</span> <span class="verse-body">si enim rusticus quis erat aut pastor aut agri laborum operarius praeoccupatus esset ineffugibilem sustinebat necessitatem</span></p>
<p id="wisdom-17-17"><span class="verse-num">17:17</span> <span class="verse-body">una enim catena tenebrarum omnes erant conligati sive spiritus sibilans aut inter spissos ramos avium sonus suavis aut vis aquae decurrentis nimium</span></p>
<p id="wisdom-17-18"><span class="verse-num">17:18</span> <span class="verse-body">aut sonus validus praecipitarum petrarum aut ludentium animalium cursus invisus aut mugientium valida bestiarum vox aut resonans de altissimis montibus echo deficientes faciebat illos prae timore</span></p>
<p id="wisdom-17-19"><span class="verse-num">17:19</span> <span class="verse-body">omnis enim orbis terrarum limpido luminabatur lumine et non inpeditis operibus continebatur</span></p>
<p id="wisdom-17-20"><span class="verse-num">17:20</span> <span class="verse-body">solis autem illis superposita erat gravis nox imago tenebrarum quae superventura illis erat ipsi ergo sibi erant graviores tenebris</span></p>
<h2 id="wisdom-ch-18">Chapter 18</h2>
<p class="verses"><a href="#wisdom-18-1">1</a> <a href="#wisdom-18-2">2</a> <a href="#wisdom-18-3">3</a> <a href="#wisdom-18-4">4</a> <a href="#wisdom-18-5">5</a> <a href="#wisdom-18-6">6</a> <a href="#wisdom-18-7">7</a> <a href="#wisdom-18-8">8</a> <a href="#wisdom-18-9">9</a> <a href="#wisdom-18-10">10</a> <a href="#wisdom-18-11">11</a> <a href="#wisdom-18-12">12</a> <a href="#wisdom-18-13">13</a> <a href="#wisdom-18-14">14</a> <a href="#wisdom-18-15">15</a> <a href="#wisdom-18-16">16</a> <a href="#wisdom-18-17">17</a> <a href="#wisdom-18-18">18</a> <a href="#wisdom-18-19">19</a> <a href="#wisdom-18-20">20</a> <a href="#wisdom-18-21">21</a> <a href="#wisdom-18-22">22</a> <a href="#wisdom-18-23">23</a> <a href="#wisdom-18-24">24</a> <a href="#wisdom-18-25">25</a></p>
<p id="wisdom-18-1"><span class="verse-num">18:1</span> <span class="verse-body">sanctis autem tuis maxima erat lux et horum quidem vocem audiebant sed figuram non videbant et quia non et ipsi per eadem passi erant magnificabant</span></p>
<p id="wisdom-18-2"><span class="verse-num">18:2</span> <span class="verse-body">et qui ante laesi erant quoniam non laedebantur gratias agebant et ut esset differentia donum petebant</span></p>
<p id="wisdom-18-3"><span class="verse-num">18:3</span> <span class="verse-body">propter quod igni ardentem columnam ducem habuerunt ignotae viae et solem sine laesura boni hospitii praestitisti</span></p>
<p id="wisdom-18-4"><span class="verse-num">18:4</span> <span class="verse-body">digni quidem illi carere luce et pati carcerem tenebrarum qui inclusos custodiebant filios tuos per quos incipiebat incorruptum legis lumen saeculo dari</span></p>
<p id="wisdom-18-5"><span class="verse-num">18:5</span> <span class="verse-body">cum cogitarent iustorum occidere infantes et uno exposito filio et liberato in traductionem illorum multitudinem filiorum abstulisti et pariter illos perdidisti in aquam validam</span></p>
<p id="wisdom-18-6"><span class="verse-num">18:6</span> <span class="verse-body">illa nox ante cognita est a parentibus nostris ut vere scientes quibus iuramentis crediderunt animaequiores essent</span></p>
<p id="wisdom-18-7"><span class="verse-num">18:7</span> <span class="verse-body">suscepta est autem a populo tuo sanitas quidem iustorum iniustorum autem exterminatio</span></p>
<p id="wisdom-18-8"><span class="verse-num">18:8</span> <span class="verse-body">sicut enim laesisti adversarios sic nos provocans magnificasti</span></p>
<p id="wisdom-18-9"><span class="verse-num">18:9</span> <span class="verse-body">absconse enim sacrificabant iusti pueri bonorum et iustitiae legem in concordia disposuerunt similiter bona et mala percepturos iustos patri iam decantantes laudes</span></p>
<p id="wisdom-18-10"><span class="verse-num">18:10</span> <span class="verse-body">resonabat autem inconveniens inimicorum vox et flebilis audiebatur planctus ploratorum infantium</span></p>
<p id="wisdom-18-11"><span class="verse-num">18:11</span> <span class="verse-body">simili autem poena servus cum domino adflictus et popularis homo regi similia passus</span></p>
<p id="wisdom-18-12"><span class="verse-num">18:12</span> <span class="verse-body">similiter ergo omnes uno nomine mortis mortuos habebant innumerabiles nec enim ad sepeliendum vivi sufficiebant quoniam uno momento quae erat praeclarior natio illorum exterminata est</span></p>
<p id="wisdom-18-13"><span class="verse-num">18:13</span> <span class="verse-body">de omnibus enim non credentes propter veneficia tunc cum fuit exterminium primogenitorum spoponderunt populum Dei se esse</span></p>
<p id="wisdom-18-14"><span class="verse-num">18:14</span> <span class="verse-body">cum enim quietum silentium contineret omnia et nox in suo cursu medium iter haberet</span></p>
<p id="wisdom-18-15"><span class="verse-num">18:15</span> <span class="verse-body">omnipotens sermo tuus de caelo a regalibus sedibus durus debellator in mediam exterminii terram prosilivit</span></p>
<p id="wisdom-18-16"><span class="verse-num">18:16</span> <span class="verse-body">gladius acutus insimulatum imperium tuum portans et stans replevit omnia morte et usque ad caelum adtingebat stans in terra</span></p>
<p id="wisdom-18-17"><span class="verse-num">18:17</span> <span class="verse-body">tum continuo visus somniorum malorum turbaverunt illos et timores supervenerunt insperati</span></p>
<p id="wisdom-18-18"><span class="verse-num">18:18</span> <span class="verse-body">et alius alibi proiectus semivivus propter quam moriebatur causam demonstrabat</span></p>
<p id="wisdom-18-19"><span class="verse-num">18:19</span> <span class="verse-body">visiones enim quae illos turbaverunt haec praemonebant ne inscii quare mala patiebantur perirent</span></p>
<p id="wisdom-18-20"><span class="verse-num">18:20</span> <span class="verse-body">tetigit autem tunc et iustos temptatio mortis et commotio in heremo facta est multitudinis sed non diu permansit ira</span></p>
<p id="wisdom-18-21"><span class="verse-num">18:21</span> <span class="verse-body">properans enim homo sine querella propugnavit proferens servitutis suae scutum orationem et per incensum deprecationem allegans restitit irae et finem inposuit necessitati ostendens quoniam tuus est famulus</span></p>
<p id="wisdom-18-22"><span class="verse-num">18:22</span> <span class="verse-body">vicit autem turbas non virtute corporis nec armatura potentiae sed verbo vexatorem subiecit iuramenta parentum et testamentum commemorans</span></p>
<p id="wisdom-18-23"><span class="verse-num">18:23</span> <span class="verse-body">cum enim iam acervatim cecidissent super alterutrum mortui interstetit et amputavit impetum et divisit illam quae ad vivos ducebat viam</span></p>
<p id="wisdom-18-24"><span class="verse-num">18:24</span> <span class="verse-body">in veste enim poderis quam habebat totus erat orbis terrarum et parentum magnalia in quattuor ordinibus lapidum erant sculpta et magnificentia tua in diademate capitis illius erat scripta</span></p>
<p id="wisdom-18-25"><span class="verse-num">18:25</span> <span class="verse-body">haec autem his cessit qui exterminabat et haec extimuit erat enim sola temptatio irae sufficiens</span></p>
<h2 id="wisdom-ch-19">Chapter 19</h2>
<p class="verses"><a href="#wisdom-19-1">1</a> <a href="#wisdom-19-2">2</a> <a href="#wisdom-19-3">3</a> <a href="#wisdom-19-4">4</a> <a href="#wisdom-19-5">5</a> <a href="#wisdom-19-6">6</a> <a href="#wisdom-19-7">7</a> <a href="#wisdom-19-8">8</a> <a href="#wisdom-19-9">9</a> <a href="#wisdom-19-10">10</a> <a href="#wisdom-19-11">11</a> <a href="#wisdom-19-12">12</a> <a href="#wisdom-19-13">13</a> <a href="#wisdom-19-14">14</a> <a href="#wisdom-19-15">15</a> <a href="#wisdom-19-16">16</a> <a href="#wisdom-19-17">17</a> <a href="#wisdom-19-18">18</a> <a href="#wisdom-19-19">19</a></p>
<p id="wisdom-19-1"><span class="verse-num">19:1</span> <span class="verse-body">impiis autem usque in novissimum sine misericordia ira supervenit praesciebat enim et futura illorum</span></p>
<p id="wisdom-19-2"><span class="verse-num">19:2</span> <span class="verse-body">quoniam ipsi cum reversi essent ut se ducerent et cum magna sollicitudine praemisissent illos consequebantur illos paenitentia acti</span></p>
<p id="wisdom-19-3"><span class="verse-num">19:3</span> <span class="verse-body">adhuc enim inter manus habentes luctus et deplorantes ad monumenta mortuorum aliam sibi adsumpserunt cogitationem inscientiae et quos rogantes proiecerunt hos tamquam fugitivos persequebantur</span></p>
<p id="wisdom-19-4"><span class="verse-num">19:4</span> <span class="verse-body">ducebat enim illos ad hunc finem digna necessitas et horum quae acciderant memorationem amittebant</span></p>
<p id="wisdom-19-5"><span class="verse-num">19:5</span> <span class="verse-body">ut eam quae deerat tormentis replerent punitionem et populus quidem tuus mirabiliter transiret illi autem novam mortem invenirent</span></p>
<p id="wisdom-19-6"><span class="verse-num">19:6</span> <span class="verse-body">omnis enim creatura ad suum genus ab initio refigurabatur deserviens tuis praeceptis ut pueri tui custodirentur inlaesi</span></p>
<p id="wisdom-19-7"><span class="verse-num">19:7</span> <span class="verse-body">nam nubis castra eorum adumbrabat et ex aqua quae ante erat terra arida apparuit et ex mari Rubro via sine inpedimento et campus germinans de profundo nimio</span></p>
<p id="wisdom-19-8"><span class="verse-num">19:8</span> <span class="verse-body">per quem omnis natio transivit quae tegebatur tua manu videntes mirabilia monstra</span></p>
<p id="wisdom-19-9"><span class="verse-num">19:9</span> <span class="verse-body">tamquam equi enim depaverunt et tamquam agni exultaverunt magnificantes te Domine qui liberasti illos</span></p>
<p id="wisdom-19-10"><span class="verse-num">19:10</span> <span class="verse-body">memores enim erant adhuc eorum quae in incolatu illorum facta fuerant quemadmodum pro natione animalium eduxit terra muscas et pro piscibus eructavit fluvius multitudinem ranarum</span></p>
<p id="wisdom-19-11"><span class="verse-num">19:11</span> <span class="verse-body">novissime autem viderunt novam creaturam avium cum abducti concupiscentia postulaverunt escam epulationis</span></p>
<p id="wisdom-19-12"><span class="verse-num">19:12</span> <span class="verse-body">in adlocutione enim desiderii ascendit illis de mari ortygometra et vexationes peccatoribus supervenerunt non sine illis quae ante facta erant argumentis per vim fluminum iuste enim patiebantur secundum suas nequitias</span></p>
<p id="wisdom-19-13"><span class="verse-num">19:13</span> <span class="verse-body">etenim detestabiliorem inhospitalitatem instituerunt alii quidem ignotos non recipiebant advenas alii autem bonos hospites in servitutem accipiebant</span></p>
<p id="wisdom-19-14"><span class="verse-num">19:14</span> <span class="verse-body">et non solum hoc sed et alius quis respectus erit illorum quoniam inviti recipiebant extraneos</span></p>
<p id="wisdom-19-15"><span class="verse-num">19:15</span> <span class="verse-body">qui autem cum laetitia receperunt hos qui eisdem usi erant iustitiis saevissimis adflixerunt doloribus</span></p>
<p id="wisdom-19-16"><span class="verse-num">19:16</span> <span class="verse-body">percussi sunt autem caecitate sicut illi in foribus iusti cum subitaneis cooperti essent tenebris unusquisque ostii sui transitum quaerebat</span></p>
<p id="wisdom-19-17"><span class="verse-num">19:17</span> <span class="verse-body">in se enim elementa dum convertuntur sicut in organo qualitatis sonus inmutatur et omnia suum sonum custodiunt unde est aestimare et ex ipso certo visu</span></p>
<p id="wisdom-19-18"><span class="verse-num">19:18</span> <span class="verse-body">agrestia enim in aquatica convertebantur et quaecumque erant natantia in terram transiebant</span></p>
<p id="wisdom-19-19"><span class="verse-num">19:19</span> <span class="verse-body">ignis in aqua valebat supra suam virtutem et aqua extinguentis naturae obliviscebatur New Testament</span></p>
