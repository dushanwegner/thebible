<h1>Hebrews</h1>
<p class="chapters"><a href="#hebrews-ch-1">1</a> <a href="#hebrews-ch-2">2</a> <a href="#hebrews-ch-3">3</a> <a href="#hebrews-ch-4">4</a> <a href="#hebrews-ch-5">5</a> <a href="#hebrews-ch-6">6</a> <a href="#hebrews-ch-7">7</a> <a href="#hebrews-ch-8">8</a> <a href="#hebrews-ch-9">9</a> <a href="#hebrews-ch-10">10</a> <a href="#hebrews-ch-11">11</a> <a href="#hebrews-ch-12">12</a> <a href="#hebrews-ch-13">13</a></p>
<h2 id="hebrews-ch-1">Chapter 1</h2>
<p class="verses"><a href="#hebrews-1-1">1</a> <a href="#hebrews-1-2">2</a> <a href="#hebrews-1-3">3</a> <a href="#hebrews-1-4">4</a> <a href="#hebrews-1-5">5</a> <a href="#hebrews-1-6">6</a> <a href="#hebrews-1-7">7</a> <a href="#hebrews-1-8">8</a> <a href="#hebrews-1-9">9</a> <a href="#hebrews-1-10">10</a> <a href="#hebrews-1-11">11</a> <a href="#hebrews-1-12">12</a> <a href="#hebrews-1-13">13</a> <a href="#hebrews-1-14">14</a></p>
<p id="hebrews-1-1"><span class="verse-num">1:1</span> <span class="verse-body">multifariam et multis modis olim Deus loquens patribus in prophetis</span></p>
<p id="hebrews-1-2"><span class="verse-num">1:2</span> <span class="verse-body">novissime diebus istis locutus est nobis in Filio quem constituit heredem universorum per quem fecit et saecula</span></p>
<p id="hebrews-1-3"><span class="verse-num">1:3</span> <span class="verse-body">qui cum sit splendor gloriae et figura substantiae eius portansque omnia verbo virtutis suae purgationem peccatorum faciens sedit ad dexteram Maiestatis in excelsis</span></p>
<p id="hebrews-1-4"><span class="verse-num">1:4</span> <span class="verse-body">tanto melior angelis effectus quanto differentius prae illis nomen hereditavit</span></p>
<p id="hebrews-1-5"><span class="verse-num">1:5</span> <span class="verse-body">cui enim dixit aliquando angelorum Filius meus es tu ego hodie genui te et rursum ego ero illi in Patrem et ipse erit mihi in Filium</span></p>
<p id="hebrews-1-6"><span class="verse-num">1:6</span> <span class="verse-body">et cum iterum introducit primogenitum in orbem terrae dicit et adorent eum omnes angeli Dei</span></p>
<p id="hebrews-1-7"><span class="verse-num">1:7</span> <span class="verse-body">et ad angelos quidem dicit qui facit angelos suos spiritus et ministros suos flammam ignis</span></p>
<p id="hebrews-1-8"><span class="verse-num">1:8</span> <span class="verse-body">ad Filium autem thronus tuus Deus in saeculum saeculi et virga aequitatis virga regni tui</span></p>
<p id="hebrews-1-9"><span class="verse-num">1:9</span> <span class="verse-body">dilexisti iustitiam et odisti iniquitatem propterea unxit te Deus Deus tuus oleo exultationis prae participibus tuis</span></p>
<p id="hebrews-1-10"><span class="verse-num">1:10</span> <span class="verse-body">et tu in principio Domine terram fundasti et opera manuum tuarum sunt caeli</span></p>
<p id="hebrews-1-11"><span class="verse-num">1:11</span> <span class="verse-body">ipsi peribunt tu autem permanebis et omnes ut vestimentum veterescent</span></p>
<p id="hebrews-1-12"><span class="verse-num">1:12</span> <span class="verse-body">et velut amictum involves eos et mutabuntur tu autem idem es et anni tui non deficient</span></p>
<p id="hebrews-1-13"><span class="verse-num">1:13</span> <span class="verse-body">ad quem autem angelorum dixit aliquando sede a dextris meis quoadusque ponam inimicos tuos scabillum pedum tuorum</span></p>
<p id="hebrews-1-14"><span class="verse-num">1:14</span> <span class="verse-body">nonne omnes sunt administratorii spiritus in ministerium missi propter eos qui hereditatem capient salutis __________________________________________________________________</span></p>
<h2 id="hebrews-ch-2">Chapter 2</h2>
<p class="verses"><a href="#hebrews-2-1">1</a> <a href="#hebrews-2-2">2</a> <a href="#hebrews-2-3">3</a> <a href="#hebrews-2-4">4</a> <a href="#hebrews-2-5">5</a> <a href="#hebrews-2-6">6</a> <a href="#hebrews-2-7">7</a> <a href="#hebrews-2-8">8</a> <a href="#hebrews-2-9">9</a> <a href="#hebrews-2-10">10</a> <a href="#hebrews-2-11">11</a> <a href="#hebrews-2-12">12</a> <a href="#hebrews-2-13">13</a> <a href="#hebrews-2-14">14</a> <a href="#hebrews-2-15">15</a> <a href="#hebrews-2-16">16</a> <a href="#hebrews-2-17">17</a> <a href="#hebrews-2-18">18</a></p>
<p id="hebrews-2-1"><span class="verse-num">2:1</span> <span class="verse-body">propterea abundantius oportet observare nos ea quae audivimus ne forte pereffluamus</span></p>
<p id="hebrews-2-2"><span class="verse-num">2:2</span> <span class="verse-body">si enim qui per angelos dictus est sermo factus est firmus et omnis praevaricatio et inoboedientia accepit iustam mercedis retributionem</span></p>
<p id="hebrews-2-3"><span class="verse-num">2:3</span> <span class="verse-body">quomodo nos effugiemus si tantam neglexerimus salutem quae cum initium accepisset enarrari per Dominum ab eis qui audierunt in nos confirmata est</span></p>
<p id="hebrews-2-4"><span class="verse-num">2:4</span> <span class="verse-body">contestante Deo signis et portentis et variis virtutibus et Spiritus Sancti distributionibus secundum suam voluntatem</span></p>
<p id="hebrews-2-5"><span class="verse-num">2:5</span> <span class="verse-body">non enim angelis subiecit orbem terrae futurum de quo loquimur</span></p>
<p id="hebrews-2-6"><span class="verse-num">2:6</span> <span class="verse-body">testatus est autem in quodam loco quis dicens quid est homo quod memor es eius aut filius hominis quoniam visitas eum</span></p>
<p id="hebrews-2-7"><span class="verse-num">2:7</span> <span class="verse-body">minuisti eum paulo minus ab angelis gloria et honore coronasti eum et constituisti eum super opera manuum tuarum</span></p>
<p id="hebrews-2-8"><span class="verse-num">2:8</span> <span class="verse-body">omnia subiecisti sub pedibus eius in eo enim quod ei omnia subiecit nihil dimisit non subiectum ei nunc autem necdum videmus omnia subiecta ei</span></p>
<p id="hebrews-2-9"><span class="verse-num">2:9</span> <span class="verse-body">eum autem qui modico quam angeli minoratus est videmus Iesum propter passionem mortis gloria et honore coronatum ut gratia Dei pro omnibus gustaret mortem</span></p>
<p id="hebrews-2-10"><span class="verse-num">2:10</span> <span class="verse-body">decebat enim eum propter quem omnia et per quem omnia qui multos filios in gloriam adduxerat auctorem salutis eorum per passiones consummare</span></p>
<p id="hebrews-2-11"><span class="verse-num">2:11</span> <span class="verse-body">qui enim sanctificat et qui sanctificantur ex uno omnes propter quam causam non confunditur fratres eos vocare dicens</span></p>
<p id="hebrews-2-12"><span class="verse-num">2:12</span> <span class="verse-body">nuntiabo nomen tuum fratribus meis in medio ecclesiae laudabo te</span></p>
<p id="hebrews-2-13"><span class="verse-num">2:13</span> <span class="verse-body">et iterum ego ero fidens in eum et iterum ecce ego et pueri mei quos mihi dedit Deus</span></p>
<p id="hebrews-2-14"><span class="verse-num">2:14</span> <span class="verse-body">quia ergo pueri communicaverunt sanguini et carni et ipse similiter participavit hisdem ut per mortem destrueret eum qui habebat mortis imperium id est diabolum</span></p>
<p id="hebrews-2-15"><span class="verse-num">2:15</span> <span class="verse-body">et liberaret eos qui timore mortis per totam vitam obnoxii erant servituti</span></p>
<p id="hebrews-2-16"><span class="verse-num">2:16</span> <span class="verse-body">nusquam enim angelos adprehendit sed semen Abrahae adprehendit</span></p>
<p id="hebrews-2-17"><span class="verse-num">2:17</span> <span class="verse-body">unde debuit per omnia fratribus similare ut misericors fieret et fidelis pontifex ad Deum ut repropitiaret delicta populi</span></p>
<p id="hebrews-2-18"><span class="verse-num">2:18</span> <span class="verse-body">in eo enim in quo passus est ipse temptatus potens est eis qui temptantur auxiliari __________________________________________________________________</span></p>
<h2 id="hebrews-ch-3">Chapter 3</h2>
<p class="verses"><a href="#hebrews-3-1">1</a> <a href="#hebrews-3-2">2</a> <a href="#hebrews-3-3">3</a> <a href="#hebrews-3-4">4</a> <a href="#hebrews-3-5">5</a> <a href="#hebrews-3-6">6</a> <a href="#hebrews-3-7">7</a> <a href="#hebrews-3-8">8</a> <a href="#hebrews-3-9">9</a> <a href="#hebrews-3-10">10</a> <a href="#hebrews-3-11">11</a> <a href="#hebrews-3-12">12</a> <a href="#hebrews-3-13">13</a> <a href="#hebrews-3-14">14</a> <a href="#hebrews-3-15">15</a> <a href="#hebrews-3-16">16</a> <a href="#hebrews-3-17">17</a> <a href="#hebrews-3-18">18</a> <a href="#hebrews-3-19">19</a></p>
<p id="hebrews-3-1"><span class="verse-num">3:1</span> <span class="verse-body">unde fratres sancti vocationis caelestis participes considerate apostolum et pontificem confessionis nostrae Iesum</span></p>
<p id="hebrews-3-2"><span class="verse-num">3:2</span> <span class="verse-body">qui fidelis est ei qui fecit illum sicut et Moses in omni domo illius</span></p>
<p id="hebrews-3-3"><span class="verse-num">3:3</span> <span class="verse-body">amplioris enim gloriae iste prae Mose dignus habitus est quanto ampliorem honorem habet domus qui fabricavit illam</span></p>
<p id="hebrews-3-4"><span class="verse-num">3:4</span> <span class="verse-body">omnis namque domus fabricatur ab aliquo qui autem omnia creavit Deus</span></p>
<p id="hebrews-3-5"><span class="verse-num">3:5</span> <span class="verse-body">et Moses quidem fidelis erat in tota domo eius tamquam famulus in testimonium eorum quae dicenda erant</span></p>
<p id="hebrews-3-6"><span class="verse-num">3:6</span> <span class="verse-body">Christus vero tamquam filius in domo sua quae domus sumus nos si fiduciam et gloriam spei usque ad finem firmam retineamus</span></p>
<p id="hebrews-3-7"><span class="verse-num">3:7</span> <span class="verse-body">quapropter sicut dicit Spiritus Sanctus hodie si vocem eius audieritis</span></p>
<p id="hebrews-3-8"><span class="verse-num">3:8</span> <span class="verse-body">nolite obdurare corda vestra sicut in exacerbatione secundum diem temptationis in deserto</span></p>
<p id="hebrews-3-9"><span class="verse-num">3:9</span> <span class="verse-body">ubi temptaverunt me patres vestri probaverunt et viderunt opera mea</span></p>
<p id="hebrews-3-10"><span class="verse-num">3:10</span> <span class="verse-body">quadraginta annos propter quod infensus fui generationi huic et dixi semper errant corde ipsi autem non cognoverunt vias meas</span></p>
<p id="hebrews-3-11"><span class="verse-num">3:11</span> <span class="verse-body">sicut iuravi in ira mea si introibunt in requiem meam</span></p>
<p id="hebrews-3-12"><span class="verse-num">3:12</span> <span class="verse-body">videte fratres ne forte sit in aliquo vestrum cor malum incredulitatis discedendi a Deo vivo</span></p>
<p id="hebrews-3-13"><span class="verse-num">3:13</span> <span class="verse-body">sed adhortamini vosmet ipsos per singulos dies donec hodie cognominatur ut non obduretur quis ex vobis fallacia peccati</span></p>
<p id="hebrews-3-14"><span class="verse-num">3:14</span> <span class="verse-body">participes enim Christi effecti sumus si tamen initium substantiae usque ad finem firmum retineamus</span></p>
<p id="hebrews-3-15"><span class="verse-num">3:15</span> <span class="verse-body">dum dicitur hodie si vocem eius audieritis nolite obdurare corda vestra quemadmodum in illa exacerbatione</span></p>
<p id="hebrews-3-16"><span class="verse-num">3:16</span> <span class="verse-body">quidam enim audientes exacerbaverunt sed non universi qui profecti sunt ab Aegypto per Mosen</span></p>
<p id="hebrews-3-17"><span class="verse-num">3:17</span> <span class="verse-body">quibus autem infensus est quadraginta annos nonne illis qui peccaverunt quorum cadavera prostrata sunt in deserto</span></p>
<p id="hebrews-3-18"><span class="verse-num">3:18</span> <span class="verse-body">quibus autem iuravit non introire in requiem ipsius nisi illis qui increduli fuerunt</span></p>
<p id="hebrews-3-19"><span class="verse-num">3:19</span> <span class="verse-body">et videmus quia non potuerunt introire propter incredulitatem __________________________________________________________________</span></p>
<h2 id="hebrews-ch-4">Chapter 4</h2>
<p class="verses"><a href="#hebrews-4-1">1</a> <a href="#hebrews-4-2">2</a> <a href="#hebrews-4-3">3</a> <a href="#hebrews-4-4">4</a> <a href="#hebrews-4-5">5</a> <a href="#hebrews-4-6">6</a> <a href="#hebrews-4-7">7</a> <a href="#hebrews-4-8">8</a> <a href="#hebrews-4-9">9</a> <a href="#hebrews-4-10">10</a> <a href="#hebrews-4-11">11</a> <a href="#hebrews-4-12">12</a> <a href="#hebrews-4-13">13</a> <a href="#hebrews-4-14">14</a> <a href="#hebrews-4-15">15</a> <a href="#hebrews-4-16">16</a></p>
<p id="hebrews-4-1"><span class="verse-num">4:1</span> <span class="verse-body">timeamus ergo ne forte relicta pollicitatione introeundi in requiem eius existimetur aliqui ex vobis deesse</span></p>
<p id="hebrews-4-2"><span class="verse-num">4:2</span> <span class="verse-body">etenim et nobis nuntiatum est quemadmodum et illis sed non profuit illis sermo auditus non admixtis fidei ex his quae audierunt</span></p>
<p id="hebrews-4-3"><span class="verse-num">4:3</span> <span class="verse-body">ingrediemur enim in requiem qui credidimus quemadmodum dixit sicut iuravi in ira mea si introibunt in requiem meam et quidem operibus ab institutione mundi factis</span></p>
<p id="hebrews-4-4"><span class="verse-num">4:4</span> <span class="verse-body">dixit enim quodam loco de die septima sic et requievit Deus die septima ab omnibus operibus suis</span></p>
<p id="hebrews-4-5"><span class="verse-num">4:5</span> <span class="verse-body">et in isto rursum si introibunt in requiem meam</span></p>
<p id="hebrews-4-6"><span class="verse-num">4:6</span> <span class="verse-body">quoniam ergo superest quosdam introire in illam et hii quibus prioribus adnuntiatum est non introierunt propter incredulitatem</span></p>
<p id="hebrews-4-7"><span class="verse-num">4:7</span> <span class="verse-body">iterum terminat diem quendam hodie in David dicendo post tantum temporis sicut supra dictum est hodie si vocem eius audieritis nolite obdurare corda vestra</span></p>
<p id="hebrews-4-8"><span class="verse-num">4:8</span> <span class="verse-body">nam si eis Iesus requiem praestitisset numquam de alio loqueretur posthac die</span></p>
<p id="hebrews-4-9"><span class="verse-num">4:9</span> <span class="verse-body">itaque relinquitur sabbatismus populo Dei</span></p>
<p id="hebrews-4-10"><span class="verse-num">4:10</span> <span class="verse-body">qui enim ingressus est in requiem eius etiam ipse requievit ab operibus suis sicut a suis Deus</span></p>
<p id="hebrews-4-11"><span class="verse-num">4:11</span> <span class="verse-body">festinemus ergo ingredi in illam requiem ut ne in id ipsum quis incidat incredulitatis exemplum</span></p>
<p id="hebrews-4-12"><span class="verse-num">4:12</span> <span class="verse-body">vivus est enim Dei sermo et efficax et penetrabilior omni gladio ancipiti et pertingens usque ad divisionem animae ac spiritus conpagum quoque et medullarum et discretor cogitationum et intentionum cordis</span></p>
<p id="hebrews-4-13"><span class="verse-num">4:13</span> <span class="verse-body">et non est ulla creatura invisibilis in conspectu eius omnia autem nuda et aperta sunt oculis eius ad quem nobis sermo</span></p>
<p id="hebrews-4-14"><span class="verse-num">4:14</span> <span class="verse-body">habentes ergo pontificem magnum qui penetraverit caelos Iesum Filium Dei teneamus confessionem</span></p>
<p id="hebrews-4-15"><span class="verse-num">4:15</span> <span class="verse-body">non enim habemus pontificem qui non possit conpati infirmitatibus nostris temptatum autem per omnia pro similitudine absque peccato</span></p>
<p id="hebrews-4-16"><span class="verse-num">4:16</span> <span class="verse-body">adeamus ergo cum fiducia ad thronum gratiae ut misericordiam consequamur et gratiam inveniamus in auxilio oportuno __________________________________________________________________</span></p>
<h2 id="hebrews-ch-5">Chapter 5</h2>
<p class="verses"><a href="#hebrews-5-1">1</a> <a href="#hebrews-5-2">2</a> <a href="#hebrews-5-3">3</a> <a href="#hebrews-5-4">4</a> <a href="#hebrews-5-5">5</a> <a href="#hebrews-5-6">6</a> <a href="#hebrews-5-7">7</a> <a href="#hebrews-5-8">8</a> <a href="#hebrews-5-9">9</a> <a href="#hebrews-5-10">10</a> <a href="#hebrews-5-11">11</a> <a href="#hebrews-5-12">12</a> <a href="#hebrews-5-13">13</a> <a href="#hebrews-5-14">14</a></p>
<p id="hebrews-5-1"><span class="verse-num">5:1</span> <span class="verse-body">omnis namque pontifex ex hominibus adsumptus pro hominibus constituitur in his quae sunt ad Deum ut offerat dona et sacrificia pro peccatis</span></p>
<p id="hebrews-5-2"><span class="verse-num">5:2</span> <span class="verse-body">qui condolere possit his qui ignorant et errant quoniam et ipse circumdatus est infirmitate</span></p>
<p id="hebrews-5-3"><span class="verse-num">5:3</span> <span class="verse-body">et propter eam debet quemadmodum et pro populo ita etiam pro semet ipso offerre pro peccatis</span></p>
<p id="hebrews-5-4"><span class="verse-num">5:4</span> <span class="verse-body">nec quisquam sumit sibi honorem sed qui vocatur a Deo tamquam Aaron</span></p>
<p id="hebrews-5-5"><span class="verse-num">5:5</span> <span class="verse-body">sic et Christus non semet ipsum clarificavit ut pontifex fieret sed qui locutus est ad eum Filius meus es tu ego hodie genui te</span></p>
<p id="hebrews-5-6"><span class="verse-num">5:6</span> <span class="verse-body">quemadmodum et in alio dicit tu es sacerdos in aeternum secundum ordinem Melchisedech</span></p>
<p id="hebrews-5-7"><span class="verse-num">5:7</span> <span class="verse-body">qui in diebus carnis suae preces supplicationesque ad eum qui possit salvum illum a morte facere cum clamore valido et lacrimis offerens et exauditus pro sua reverentia</span></p>
<p id="hebrews-5-8"><span class="verse-num">5:8</span> <span class="verse-body">et quidem cum esset Filius didicit ex his quae passus est oboedientiam</span></p>
<p id="hebrews-5-9"><span class="verse-num">5:9</span> <span class="verse-body">et consummatus factus est omnibus obtemperantibus sibi causa salutis aeternae</span></p>
<p id="hebrews-5-10"><span class="verse-num">5:10</span> <span class="verse-body">appellatus a Deo pontifex iuxta ordinem Melchisedech</span></p>
<p id="hebrews-5-11"><span class="verse-num">5:11</span> <span class="verse-body">de quo grandis nobis sermo et ininterpretabilis ad dicendum quoniam inbecilles facti estis ad audiendum</span></p>
<p id="hebrews-5-12"><span class="verse-num">5:12</span> <span class="verse-body">etenim cum deberetis magistri esse propter tempus rursum indigetis ut vos doceamini quae sint elementa exordii sermonum Dei et facti estis quibus lacte opus sit non solido cibo</span></p>
<p id="hebrews-5-13"><span class="verse-num">5:13</span> <span class="verse-body">omnis enim qui lactis est particeps expers est sermonis iustitiae parvulus enim est</span></p>
<p id="hebrews-5-14"><span class="verse-num">5:14</span> <span class="verse-body">perfectorum autem est solidus cibus eorum qui pro consuetudine exercitatos habent sensus ad discretionem boni ac mali __________________________________________________________________</span></p>
<h2 id="hebrews-ch-6">Chapter 6</h2>
<p class="verses"><a href="#hebrews-6-1">1</a> <a href="#hebrews-6-2">2</a> <a href="#hebrews-6-3">3</a> <a href="#hebrews-6-4">4</a> <a href="#hebrews-6-5">5</a> <a href="#hebrews-6-6">6</a> <a href="#hebrews-6-7">7</a> <a href="#hebrews-6-8">8</a> <a href="#hebrews-6-9">9</a> <a href="#hebrews-6-10">10</a> <a href="#hebrews-6-11">11</a> <a href="#hebrews-6-12">12</a> <a href="#hebrews-6-13">13</a> <a href="#hebrews-6-14">14</a> <a href="#hebrews-6-15">15</a> <a href="#hebrews-6-16">16</a> <a href="#hebrews-6-17">17</a> <a href="#hebrews-6-18">18</a> <a href="#hebrews-6-19">19</a> <a href="#hebrews-6-20">20</a></p>
<p id="hebrews-6-1"><span class="verse-num">6:1</span> <span class="verse-body">quapropter intermittentes inchoationis Christi sermonem ad perfectionem feramur non rursum iacientes fundamentum paenitentiae ab operibus mortuis et fidei ad Deum</span></p>
<p id="hebrews-6-2"><span class="verse-num">6:2</span> <span class="verse-body">baptismatum doctrinae inpositionis quoque manuum ac resurrectionis mortuorum et iudicii aeterni</span></p>
<p id="hebrews-6-3"><span class="verse-num">6:3</span> <span class="verse-body">et hoc faciemus siquidem permiserit Deus</span></p>
<p id="hebrews-6-4"><span class="verse-num">6:4</span> <span class="verse-body">inpossibile est enim eos qui semel sunt inluminati gustaverunt etiam donum caeleste et participes sunt facti Spiritus Sancti</span></p>
<p id="hebrews-6-5"><span class="verse-num">6:5</span> <span class="verse-body">gustaverunt nihilominus bonum Dei verbum virtutesque saeculi venturi</span></p>
<p id="hebrews-6-6"><span class="verse-num">6:6</span> <span class="verse-body">et prolapsi sunt renovari rursus ad paenitentiam rursum crucifigentes sibimet ipsis Filium Dei et ostentui habentes</span></p>
<p id="hebrews-6-7"><span class="verse-num">6:7</span> <span class="verse-body">terra enim saepe venientem super se bibens imbrem et generans herbam oportunam illis a quibus colitur accipit benedictionem a Deo</span></p>
<p id="hebrews-6-8"><span class="verse-num">6:8</span> <span class="verse-body">proferens autem spinas ac tribulos reproba est et maledicto proxima cuius consummatio in conbustionem</span></p>
<p id="hebrews-6-9"><span class="verse-num">6:9</span> <span class="verse-body">confidimus autem de vobis dilectissimi meliora et viciniora saluti tametsi ita loquimur</span></p>
<p id="hebrews-6-10"><span class="verse-num">6:10</span> <span class="verse-body">non enim iniustus Deus ut obliviscatur operis vestri et dilectionis quam ostendistis in nomine ipsius qui ministrastis sanctis et ministratis</span></p>
<p id="hebrews-6-11"><span class="verse-num">6:11</span> <span class="verse-body">cupimus autem unumquemque vestrum eandem ostentare sollicitudinem ad expletionem spei usque in finem</span></p>
<p id="hebrews-6-12"><span class="verse-num">6:12</span> <span class="verse-body">ut non segnes efficiamini verum imitatores eorum qui fide et patientia hereditabunt promissiones</span></p>
<p id="hebrews-6-13"><span class="verse-num">6:13</span> <span class="verse-body">Abrahae namque promittens Deus quoniam neminem habuit per quem iuraret maiorem iuravit per semet ipsum</span></p>
<p id="hebrews-6-14"><span class="verse-num">6:14</span> <span class="verse-body">dicens nisi benedicens benedicam te et multiplicans multiplicabo te</span></p>
<p id="hebrews-6-15"><span class="verse-num">6:15</span> <span class="verse-body">et sic longanimiter ferens adeptus est repromissionem</span></p>
<p id="hebrews-6-16"><span class="verse-num">6:16</span> <span class="verse-body">homines enim per maiorem sui iurant et omnis controversiae eorum finis ad confirmationem est iuramentum</span></p>
<p id="hebrews-6-17"><span class="verse-num">6:17</span> <span class="verse-body">in quo abundantius volens Deus ostendere pollicitationis heredibus inmobilitatem consilii sui interposuit iusiurandum</span></p>
<p id="hebrews-6-18"><span class="verse-num">6:18</span> <span class="verse-body">ut per duas res inmobiles quibus inpossibile est mentiri Deum fortissimum solacium habeamus qui confugimus ad tenendam propositam spem</span></p>
<p id="hebrews-6-19"><span class="verse-num">6:19</span> <span class="verse-body">quam sicut anchoram habemus animae tutam ac firmam et incedentem usque in interiora velaminis</span></p>
<p id="hebrews-6-20"><span class="verse-num">6:20</span> <span class="verse-body">ubi praecursor pro nobis introiit Iesus secundum ordinem Melchisedech pontifex factus in aeternum __________________________________________________________________</span></p>
<h2 id="hebrews-ch-7">Chapter 7</h2>
<p class="verses"><a href="#hebrews-7-1">1</a> <a href="#hebrews-7-2">2</a> <a href="#hebrews-7-3">3</a> <a href="#hebrews-7-4">4</a> <a href="#hebrews-7-5">5</a> <a href="#hebrews-7-6">6</a> <a href="#hebrews-7-7">7</a> <a href="#hebrews-7-8">8</a> <a href="#hebrews-7-9">9</a> <a href="#hebrews-7-10">10</a> <a href="#hebrews-7-11">11</a> <a href="#hebrews-7-12">12</a> <a href="#hebrews-7-13">13</a> <a href="#hebrews-7-14">14</a> <a href="#hebrews-7-15">15</a> <a href="#hebrews-7-16">16</a> <a href="#hebrews-7-17">17</a> <a href="#hebrews-7-18">18</a> <a href="#hebrews-7-19">19</a> <a href="#hebrews-7-20">20</a> <a href="#hebrews-7-21">21</a> <a href="#hebrews-7-22">22</a> <a href="#hebrews-7-23">23</a> <a href="#hebrews-7-24">24</a> <a href="#hebrews-7-25">25</a> <a href="#hebrews-7-26">26</a> <a href="#hebrews-7-27">27</a> <a href="#hebrews-7-28">28</a></p>
<p id="hebrews-7-1"><span class="verse-num">7:1</span> <span class="verse-body">hic enim Melchisedech rex Salem sacerdos Dei summi qui obviavit Abrahae regresso a caede regum et benedixit ei</span></p>
<p id="hebrews-7-2"><span class="verse-num">7:2</span> <span class="verse-body">cui decimas omnium divisit Abraham primum quidem qui interpretatur rex iustitiae deinde autem et rex Salem quod est rex pacis</span></p>
<p id="hebrews-7-3"><span class="verse-num">7:3</span> <span class="verse-body">sine patre sine matre sine genealogia neque initium dierum neque finem vitae habens adsimilatus autem Filio Dei manet sacerdos in perpetuum</span></p>
<p id="hebrews-7-4"><span class="verse-num">7:4</span> <span class="verse-body">intuemini autem quantus sit hic cui et decimam dedit de praecipuis Abraham patriarcha</span></p>
<p id="hebrews-7-5"><span class="verse-num">7:5</span> <span class="verse-body">et quidem de filiis Levi sacerdotium accipientes mandatum habent decimas sumere a populo secundum legem id est a fratribus suis quamquam et ipsi exierunt de lumbis Abrahae</span></p>
<p id="hebrews-7-6"><span class="verse-num">7:6</span> <span class="verse-body">cuius autem generatio non adnumeratur in eis decimas sumpsit Abraham et hunc qui habebat repromissiones benedixit</span></p>
<p id="hebrews-7-7"><span class="verse-num">7:7</span> <span class="verse-body">sine ulla autem contradictione quod minus est a meliore benedicitur</span></p>
<p id="hebrews-7-8"><span class="verse-num">7:8</span> <span class="verse-body">et hic quidem decimas morientes homines accipiunt ibi autem contestatus quia vivit</span></p>
<p id="hebrews-7-9"><span class="verse-num">7:9</span> <span class="verse-body">et ut ita dictum sit per Abraham et Levi qui decimas accipit decimatus est</span></p>
<p id="hebrews-7-10"><span class="verse-num">7:10</span> <span class="verse-body">adhuc enim in lumbis patris erat quando obviavit ei Melchisedech</span></p>
<p id="hebrews-7-11"><span class="verse-num">7:11</span> <span class="verse-body">si ergo consummatio per sacerdotium leviticum erat populus enim sub ipso legem accepit quid adhuc necessarium secundum ordinem Melchisedech alium surgere sacerdotem et non secundum ordinem Aaron dici</span></p>
<p id="hebrews-7-12"><span class="verse-num">7:12</span> <span class="verse-body">translato enim sacerdotio necesse est ut et legis translatio fiat</span></p>
<p id="hebrews-7-13"><span class="verse-num">7:13</span> <span class="verse-body">in quo enim haec dicuntur de alia tribu est de qua nullus altario praesto fuit</span></p>
<p id="hebrews-7-14"><span class="verse-num">7:14</span> <span class="verse-body">manifestum enim quod ex Iuda ortus sit Dominus noster in qua tribu nihil de sacerdotibus Moses locutus est</span></p>
<p id="hebrews-7-15"><span class="verse-num">7:15</span> <span class="verse-body">et amplius adhuc manifestum est si secundum similitudinem Melchisedech exsurgit alius sacerdos</span></p>
<p id="hebrews-7-16"><span class="verse-num">7:16</span> <span class="verse-body">qui non secundum legem mandati carnalis factus est sed secundum virtutem vitae insolubilis</span></p>
<p id="hebrews-7-17"><span class="verse-num">7:17</span> <span class="verse-body">contestatur enim quoniam tu es sacerdos in aeternum secundum ordinem Melchisedech</span></p>
<p id="hebrews-7-18"><span class="verse-num">7:18</span> <span class="verse-body">reprobatio quidem fit praecedentis mandati propter infirmitatem eius et inutilitatem</span></p>
<p id="hebrews-7-19"><span class="verse-num">7:19</span> <span class="verse-body">nihil enim ad perfectum adduxit lex introductio vero melioris spei per quam proximamus ad Deum</span></p>
<p id="hebrews-7-20"><span class="verse-num">7:20</span> <span class="verse-body">et quantum est non sine iureiurando alii quidem sine iureiurando sacerdotes facti sunt</span></p>
<p id="hebrews-7-21"><span class="verse-num">7:21</span> <span class="verse-body">hic autem cum iureiurando per eum qui dixit ad illum iuravit Dominus et non paenitebit tu es sacerdos in aeternum</span></p>
<p id="hebrews-7-22"><span class="verse-num">7:22</span> <span class="verse-body">in tantum melioris testamenti sponsor factus est Iesus</span></p>
<p id="hebrews-7-23"><span class="verse-num">7:23</span> <span class="verse-body">et alii quidem plures facti sunt sacerdotes idcirco quod morte prohiberentur permanere</span></p>
<p id="hebrews-7-24"><span class="verse-num">7:24</span> <span class="verse-body">hic autem eo quod maneat in aeternum sempiternum habet sacerdotium</span></p>
<p id="hebrews-7-25"><span class="verse-num">7:25</span> <span class="verse-body">unde et salvare in perpetuo potest accedentes per semet ipsum ad Deum semper vivens ad interpellandum pro eis</span></p>
<p id="hebrews-7-26"><span class="verse-num">7:26</span> <span class="verse-body">talis enim decebat ut nobis esset pontifex sanctus innocens inpollutus segregatus a peccatoribus et excelsior caelis factus</span></p>
<p id="hebrews-7-27"><span class="verse-num">7:27</span> <span class="verse-body">qui non habet cotidie necessitatem quemadmodum sacerdotes prius pro suis delictis hostias offerre deinde pro populi hoc enim fecit semel se offerendo</span></p>
<p id="hebrews-7-28"><span class="verse-num">7:28</span> <span class="verse-body">lex enim homines constituit sacerdotes infirmitatem habentes sermo autem iurisiurandi qui post legem est Filium in aeternum perfectum __________________________________________________________________</span></p>
<h2 id="hebrews-ch-8">Chapter 8</h2>
<p class="verses"><a href="#hebrews-8-1">1</a> <a href="#hebrews-8-2">2</a> <a href="#hebrews-8-3">3</a> <a href="#hebrews-8-4">4</a> <a href="#hebrews-8-5">5</a> <a href="#hebrews-8-6">6</a> <a href="#hebrews-8-7">7</a> <a href="#hebrews-8-8">8</a> <a href="#hebrews-8-9">9</a> <a href="#hebrews-8-10">10</a> <a href="#hebrews-8-11">11</a> <a href="#hebrews-8-12">12</a> <a href="#hebrews-8-13">13</a></p>
<p id="hebrews-8-1"><span class="verse-num">8:1</span> <span class="verse-body">capitulum autem super ea quae dicuntur talem habemus pontificem qui consedit in dextera sedis Magnitudinis in caelis</span></p>
<p id="hebrews-8-2"><span class="verse-num">8:2</span> <span class="verse-body">sanctorum minister et tabernaculi veri quod fixit Dominus et non homo</span></p>
<p id="hebrews-8-3"><span class="verse-num">8:3</span> <span class="verse-body">omnis enim pontifex ad offerenda munera et hostias constituitur unde necesse est et hunc habere aliquid quod offerat</span></p>
<p id="hebrews-8-4"><span class="verse-num">8:4</span> <span class="verse-body">si ergo esset super terram nec esset sacerdos cum essent qui offerrent secundum legem munera</span></p>
<p id="hebrews-8-5"><span class="verse-num">8:5</span> <span class="verse-body">qui exemplari et umbrae deserviunt caelestium sicut responsum est Mosi cum consummaret tabernaculum vide inquit omnia facito secundum exemplar quod tibi ostensum est in monte</span></p>
<p id="hebrews-8-6"><span class="verse-num">8:6</span> <span class="verse-body">nunc autem melius sortitus est ministerium quanto et melioris testamenti mediator est quod in melioribus repromissionibus sanctum est</span></p>
<p id="hebrews-8-7"><span class="verse-num">8:7</span> <span class="verse-body">nam si illud prius culpa vacasset non utique secundi locus inquireretur</span></p>
<p id="hebrews-8-8"><span class="verse-num">8:8</span> <span class="verse-body">vituperans enim eos dicit ecce dies veniunt dicit Dominus et consummabo super domum Israhel et super domum Iuda testamentum novum</span></p>
<p id="hebrews-8-9"><span class="verse-num">8:9</span> <span class="verse-body">non secundum testamentum quod feci patribus eorum in die qua adprehendi manum illorum ut educerem illos de terra Aegypti quoniam ipsi non permanserunt in testamento meo et ego neglexi eos dicit Dominus</span></p>
<p id="hebrews-8-10"><span class="verse-num">8:10</span> <span class="verse-body">quia hoc testamentum quod disponam domui Israhel post dies illos dicit Dominus dando leges meas in mentem eorum et in corde eorum superscribam eas et ero eis in Deum et ipsi erunt mihi in populum</span></p>
<p id="hebrews-8-11"><span class="verse-num">8:11</span> <span class="verse-body">et non docebit unusquisque proximum suum et unusquisque fratrem suum dicens cognosce Dominum quoniam omnes scient me a minore usque ad maiorem eorum</span></p>
<p id="hebrews-8-12"><span class="verse-num">8:12</span> <span class="verse-body">quia propitius ero iniquitatibus eorum et peccatorum illorum iam non memorabor</span></p>
<p id="hebrews-8-13"><span class="verse-num">8:13</span> <span class="verse-body">dicendo autem novum veteravit prius quod autem antiquatur et senescit prope interitum est __________________________________________________________________</span></p>
<h2 id="hebrews-ch-9">Chapter 9</h2>
<p class="verses"><a href="#hebrews-9-1">1</a> <a href="#hebrews-9-2">2</a> <a href="#hebrews-9-3">3</a> <a href="#hebrews-9-4">4</a> <a href="#hebrews-9-5">5</a> <a href="#hebrews-9-6">6</a> <a href="#hebrews-9-7">7</a> <a href="#hebrews-9-8">8</a> <a href="#hebrews-9-9">9</a> <a href="#hebrews-9-10">10</a> <a href="#hebrews-9-11">11</a> <a href="#hebrews-9-12">12</a> <a href="#hebrews-9-13">13</a> <a href="#hebrews-9-14">14</a> <a href="#hebrews-9-15">15</a> <a href="#hebrews-9-16">16</a> <a href="#hebrews-9-17">17</a> <a href="#hebrews-9-18">18</a> <a href="#hebrews-9-19">19</a> <a href="#hebrews-9-20">20</a> <a href="#hebrews-9-21">21</a> <a href="#hebrews-9-22">22</a> <a href="#hebrews-9-23">23</a> <a href="#hebrews-9-24">24</a> <a href="#hebrews-9-25">25</a> <a href="#hebrews-9-26">26</a> <a href="#hebrews-9-27">27</a> <a href="#hebrews-9-28">28</a></p>
<p id="hebrews-9-1"><span class="verse-num">9:1</span> <span class="verse-body">habuit quidem et prius iustificationes culturae et sanctum saeculare</span></p>
<p id="hebrews-9-2"><span class="verse-num">9:2</span> <span class="verse-body">tabernaculum enim factum est primum in quo inerant candelabra et mensa et propositio panum quae dicitur sancta</span></p>
<p id="hebrews-9-3"><span class="verse-num">9:3</span> <span class="verse-body">post velamentum autem secundum tabernaculum quod dicitur sancta sanctorum</span></p>
<p id="hebrews-9-4"><span class="verse-num">9:4</span> <span class="verse-body">aureum habens turibulum et arcam testamenti circumtectam ex omni parte auro in qua urna aurea habens manna et virga Aaron quae fronduerat et tabulae testamenti</span></p>
<p id="hebrews-9-5"><span class="verse-num">9:5</span> <span class="verse-body">superque eam cherubin gloriae obumbrantia propitiatorium de quibus non est modo dicendum per singula</span></p>
<p id="hebrews-9-6"><span class="verse-num">9:6</span> <span class="verse-body">his vero ita conpositis in priori quidem tabernaculo semper introibant sacerdotes sacrificiorum officia consummantes</span></p>
<p id="hebrews-9-7"><span class="verse-num">9:7</span> <span class="verse-body">in secundo autem semel in anno solus pontifex non sine sanguine quem offert pro sua et populi ignorantia</span></p>
<p id="hebrews-9-8"><span class="verse-num">9:8</span> <span class="verse-body">hoc significante Spiritu Sancto nondum propalatam esse sanctorum viam adhuc priore tabernaculo habente statum</span></p>
<p id="hebrews-9-9"><span class="verse-num">9:9</span> <span class="verse-body">quae parabola est temporis instantis iuxta quam munera et hostiae offeruntur quae non possunt iuxta conscientiam perfectum facere servientem</span></p>
<p id="hebrews-9-10"><span class="verse-num">9:10</span> <span class="verse-body">solummodo in cibis et in potibus et variis baptismis et iustitiis carnis usque ad tempus correctionis inpositis</span></p>
<p id="hebrews-9-11"><span class="verse-num">9:11</span> <span class="verse-body">Christus autem adsistens pontifex futurorum bonorum per amplius et perfectius tabernaculum non manufactum id est non huius creationis</span></p>
<p id="hebrews-9-12"><span class="verse-num">9:12</span> <span class="verse-body">neque per sanguinem hircorum et vitulorum sed per proprium sanguinem introivit semel in sancta aeterna redemptione inventa</span></p>
<p id="hebrews-9-13"><span class="verse-num">9:13</span> <span class="verse-body">si enim sanguis hircorum et taurorum et cinis vitulae aspersus inquinatos sanctificat ad emundationem carnis</span></p>
<p id="hebrews-9-14"><span class="verse-num">9:14</span> <span class="verse-body">quanto magis sanguis Christi qui per Spiritum Sanctum semet ipsum obtulit inmaculatum Deo emundabit conscientiam vestram ab operibus mortuis ad serviendum Deo viventi</span></p>
<p id="hebrews-9-15"><span class="verse-num">9:15</span> <span class="verse-body">et ideo novi testamenti mediator est ut morte intercedente in redemptionem earum praevaricationum quae erant sub priore testamento repromissionem accipiant qui vocati sunt aeternae hereditatis</span></p>
<p id="hebrews-9-16"><span class="verse-num">9:16</span> <span class="verse-body">ubi enim testamentum mors necesse est intercedat testatoris</span></p>
<p id="hebrews-9-17"><span class="verse-num">9:17</span> <span class="verse-body">testamentum enim in mortuis confirmatum est alioquin nondum valet dum vivit qui testatus est</span></p>
<p id="hebrews-9-18"><span class="verse-num">9:18</span> <span class="verse-body">unde ne primum quidem sine sanguine dedicatum est</span></p>
<p id="hebrews-9-19"><span class="verse-num">9:19</span> <span class="verse-body">lecto enim omni mandato legis a Mose universo populo accipiens sanguinem vitulorum et hircorum cum aqua et lana coccinea et hysopo ipsum quoque librum et omnem populum aspersit</span></p>
<p id="hebrews-9-20"><span class="verse-num">9:20</span> <span class="verse-body">dicens hic sanguis testamenti quod mandavit ad vos Deus</span></p>
<p id="hebrews-9-21"><span class="verse-num">9:21</span> <span class="verse-body">etiam tabernaculum et omnia vasa ministerii sanguine similiter aspersit</span></p>
<p id="hebrews-9-22"><span class="verse-num">9:22</span> <span class="verse-body">et omnia paene in sanguine mundantur secundum legem et sine sanguinis fusione non fit remissio</span></p>
<p id="hebrews-9-23"><span class="verse-num">9:23</span> <span class="verse-body">necesse est ergo exemplaria quidem caelestium his mundari ipsa autem caelestia melioribus hostiis quam istis</span></p>
<p id="hebrews-9-24"><span class="verse-num">9:24</span> <span class="verse-body">non enim in manufactis sanctis Iesus introiit exemplaria verorum sed in ipsum caelum ut appareat nunc vultui Dei pro nobis</span></p>
<p id="hebrews-9-25"><span class="verse-num">9:25</span> <span class="verse-body">neque ut saepe offerat semet ipsum quemadmodum pontifex intrat in sancta per singulos annos in sanguine alieno</span></p>
<p id="hebrews-9-26"><span class="verse-num">9:26</span> <span class="verse-body">alioquin oportebat eum frequenter pati ab origine mundi nunc autem semel in consummatione saeculorum ad destitutionem peccati per hostiam suam apparuit</span></p>
<p id="hebrews-9-27"><span class="verse-num">9:27</span> <span class="verse-body">et quemadmodum statutum est hominibus semel mori post hoc autem iudicium</span></p>
<p id="hebrews-9-28"><span class="verse-num">9:28</span> <span class="verse-body">sic et Christus semel oblatus ad multorum exhaurienda peccata secundo sine peccato apparebit expectantibus se in salutem __________________________________________________________________</span></p>
<h2 id="hebrews-ch-10">Chapter 10</h2>
<p class="verses"><a href="#hebrews-10-1">1</a> <a href="#hebrews-10-2">2</a> <a href="#hebrews-10-3">3</a> <a href="#hebrews-10-4">4</a> <a href="#hebrews-10-5">5</a> <a href="#hebrews-10-6">6</a> <a href="#hebrews-10-7">7</a> <a href="#hebrews-10-8">8</a> <a href="#hebrews-10-9">9</a> <a href="#hebrews-10-10">10</a> <a href="#hebrews-10-11">11</a> <a href="#hebrews-10-12">12</a> <a href="#hebrews-10-13">13</a> <a href="#hebrews-10-14">14</a> <a href="#hebrews-10-15">15</a> <a href="#hebrews-10-16">16</a> <a href="#hebrews-10-17">17</a> <a href="#hebrews-10-18">18</a> <a href="#hebrews-10-19">19</a> <a href="#hebrews-10-20">20</a> <a href="#hebrews-10-21">21</a> <a href="#hebrews-10-22">22</a> <a href="#hebrews-10-23">23</a> <a href="#hebrews-10-24">24</a> <a href="#hebrews-10-25">25</a> <a href="#hebrews-10-26">26</a> <a href="#hebrews-10-27">27</a> <a href="#hebrews-10-28">28</a> <a href="#hebrews-10-29">29</a> <a href="#hebrews-10-30">30</a> <a href="#hebrews-10-31">31</a> <a href="#hebrews-10-32">32</a> <a href="#hebrews-10-33">33</a> <a href="#hebrews-10-34">34</a> <a href="#hebrews-10-35">35</a> <a href="#hebrews-10-36">36</a> <a href="#hebrews-10-37">37</a> <a href="#hebrews-10-38">38</a> <a href="#hebrews-10-39">39</a></p>
<p id="hebrews-10-1"><span class="verse-num">10:1</span> <span class="verse-body">umbram enim habens lex bonorum futurorum non ipsam imaginem rerum per singulos annos hisdem ipsis hostiis quas offerunt indesinenter numquam potest accedentes perfectos facere</span></p>
<p id="hebrews-10-2"><span class="verse-num">10:2</span> <span class="verse-body">alioquin non cessassent offerri ideo quod nullam haberent ultra conscientiam peccati cultores semel mundati</span></p>
<p id="hebrews-10-3"><span class="verse-num">10:3</span> <span class="verse-body">sed in ipsis commemoratio peccatorum per singulos annos fit</span></p>
<p id="hebrews-10-4"><span class="verse-num">10:4</span> <span class="verse-body">inpossibile enim est sanguine taurorum et hircorum auferri peccata</span></p>
<p id="hebrews-10-5"><span class="verse-num">10:5</span> <span class="verse-body">ideo ingrediens mundum dicit hostiam et oblationem noluisti corpus autem aptasti mihi</span></p>
<p id="hebrews-10-6"><span class="verse-num">10:6</span> <span class="verse-body">holocaustomata et pro peccato non tibi placuit</span></p>
<p id="hebrews-10-7"><span class="verse-num">10:7</span> <span class="verse-body">tunc dixi ecce venio in capitulo libri scriptum est de me ut faciam Deus voluntatem tuam</span></p>
<p id="hebrews-10-8"><span class="verse-num">10:8</span> <span class="verse-body">superius dicens quia hostias et oblationes et holocaustomata et pro peccato noluisti nec placita sunt tibi quae secundum legem offeruntur</span></p>
<p id="hebrews-10-9"><span class="verse-num">10:9</span> <span class="verse-body">tunc dixit ecce venio ut faciam Deus voluntatem tuam aufert primum ut sequens statuat</span></p>
<p id="hebrews-10-10"><span class="verse-num">10:10</span> <span class="verse-body">in qua voluntate sanctificati sumus per oblationem corporis Christi Iesu in semel</span></p>
<p id="hebrews-10-11"><span class="verse-num">10:11</span> <span class="verse-body">et omnis quidem sacerdos praesto est cotidie ministrans et easdem saepe offerens hostias quae numquam possunt auferre peccata</span></p>
<p id="hebrews-10-12"><span class="verse-num">10:12</span> <span class="verse-body">hic autem unam pro peccatis offerens hostiam in sempiternum sedit in dextera Dei</span></p>
<p id="hebrews-10-13"><span class="verse-num">10:13</span> <span class="verse-body">de cetero expectans donec ponantur inimici eius scabillum pedum eius</span></p>
<p id="hebrews-10-14"><span class="verse-num">10:14</span> <span class="verse-body">una enim oblatione consummavit in sempiternum sanctificatos</span></p>
<p id="hebrews-10-15"><span class="verse-num">10:15</span> <span class="verse-body">contestatur autem nos et Spiritus Sanctus postquam enim dixit</span></p>
<p id="hebrews-10-16"><span class="verse-num">10:16</span> <span class="verse-body">hoc autem testamentum quod testabor ad illos post dies illos dicit Dominus dando leges meas in cordibus eorum et in mente eorum superscribam eas</span></p>
<p id="hebrews-10-17"><span class="verse-num">10:17</span> <span class="verse-body">et peccatorum et iniquitatium eorum iam non recordabor amplius</span></p>
<p id="hebrews-10-18"><span class="verse-num">10:18</span> <span class="verse-body">ubi autem horum remissio iam non oblatio pro peccato</span></p>
<p id="hebrews-10-19"><span class="verse-num">10:19</span> <span class="verse-body">habentes itaque fratres fiduciam in introitu sanctorum in sanguine Christi</span></p>
<p id="hebrews-10-20"><span class="verse-num">10:20</span> <span class="verse-body">quam initiavit nobis viam novam et viventem per velamen id est carnem suam</span></p>
<p id="hebrews-10-21"><span class="verse-num">10:21</span> <span class="verse-body">et sacerdotem magnum super domum Dei</span></p>
<p id="hebrews-10-22"><span class="verse-num">10:22</span> <span class="verse-body">accedamus cum vero corde in plenitudine fidei aspersi corda a conscientia mala et abluti corpus aqua munda</span></p>
<p id="hebrews-10-23"><span class="verse-num">10:23</span> <span class="verse-body">teneamus spei nostrae confessionem indeclinabilem fidelis enim est qui repromisit</span></p>
<p id="hebrews-10-24"><span class="verse-num">10:24</span> <span class="verse-body">et consideremus invicem in provocationem caritatis et bonorum operum</span></p>
<p id="hebrews-10-25"><span class="verse-num">10:25</span> <span class="verse-body">non deserentes collectionem nostram sicut est consuetudinis quibusdam sed consolantes et tanto magis quanto videritis adpropinquantem diem</span></p>
<p id="hebrews-10-26"><span class="verse-num">10:26</span> <span class="verse-body">voluntarie enim peccantibus nobis post acceptam notitiam veritatis iam non relinquitur pro peccatis hostia</span></p>
<p id="hebrews-10-27"><span class="verse-num">10:27</span> <span class="verse-body">terribilis autem quaedam expectatio iudicii et ignis aemulatio quae consumptura est adversarios</span></p>
<p id="hebrews-10-28"><span class="verse-num">10:28</span> <span class="verse-body">irritam quis faciens legem Mosi sine ulla miseratione duobus vel tribus testibus moritur</span></p>
<p id="hebrews-10-29"><span class="verse-num">10:29</span> <span class="verse-body">quanto magis putatis deteriora mereri supplicia qui Filium Dei conculcaverit et sanguinem testamenti pollutum duxerit in quo sanctificatus est et Spiritui gratiae contumeliam fecerit</span></p>
<p id="hebrews-10-30"><span class="verse-num">10:30</span> <span class="verse-body">scimus enim qui dixit mihi vindictam ego reddam et iterum quia iudicabit Dominus populum suum</span></p>
<p id="hebrews-10-31"><span class="verse-num">10:31</span> <span class="verse-body">horrendum est incidere in manus Dei viventis</span></p>
<p id="hebrews-10-32"><span class="verse-num">10:32</span> <span class="verse-body">rememoramini autem pristinos dies in quibus inluminati magnum certamen sustinuistis passionum</span></p>
<p id="hebrews-10-33"><span class="verse-num">10:33</span> <span class="verse-body">et in altero quidem obprobriis et tribulationibus spectaculum facti in altero autem socii taliter conversantium effecti</span></p>
<p id="hebrews-10-34"><span class="verse-num">10:34</span> <span class="verse-body">nam et vinctis conpassi estis et rapinam bonorum vestrorum cum gaudio suscepistis cognoscentes vos habere meliorem et manentem substantiam</span></p>
<p id="hebrews-10-35"><span class="verse-num">10:35</span> <span class="verse-body">nolite itaque amittere confidentiam vestram quae magnam habet remunerationem</span></p>
<p id="hebrews-10-36"><span class="verse-num">10:36</span> <span class="verse-body">patientia enim vobis necessaria est ut voluntatem Dei facientes reportetis promissionem</span></p>
<p id="hebrews-10-37"><span class="verse-num">10:37</span> <span class="verse-body">adhuc enim modicum quantulum qui venturus est veniet et non tardabit</span></p>
<p id="hebrews-10-38"><span class="verse-num">10:38</span> <span class="verse-body">iustus autem meus ex fide vivit quod si subtraxerit se non placebit animae meae</span></p>
<p id="hebrews-10-39"><span class="verse-num">10:39</span> <span class="verse-body">nos autem non sumus subtractionis in perditionem sed fidei in adquisitionem animae __________________________________________________________________</span></p>
<h2 id="hebrews-ch-11">Chapter 11</h2>
<p class="verses"><a href="#hebrews-11-1">1</a> <a href="#hebrews-11-2">2</a> <a href="#hebrews-11-3">3</a> <a href="#hebrews-11-4">4</a> <a href="#hebrews-11-5">5</a> <a href="#hebrews-11-6">6</a> <a href="#hebrews-11-7">7</a> <a href="#hebrews-11-8">8</a> <a href="#hebrews-11-9">9</a> <a href="#hebrews-11-10">10</a> <a href="#hebrews-11-11">11</a> <a href="#hebrews-11-12">12</a> <a href="#hebrews-11-13">13</a> <a href="#hebrews-11-14">14</a> <a href="#hebrews-11-15">15</a> <a href="#hebrews-11-16">16</a> <a href="#hebrews-11-17">17</a> <a href="#hebrews-11-18">18</a> <a href="#hebrews-11-19">19</a> <a href="#hebrews-11-20">20</a> <a href="#hebrews-11-21">21</a> <a href="#hebrews-11-22">22</a> <a href="#hebrews-11-23">23</a> <a href="#hebrews-11-24">24</a> <a href="#hebrews-11-25">25</a> <a href="#hebrews-11-26">26</a> <a href="#hebrews-11-27">27</a> <a href="#hebrews-11-28">28</a> <a href="#hebrews-11-29">29</a> <a href="#hebrews-11-30">30</a> <a href="#hebrews-11-31">31</a> <a href="#hebrews-11-32">32</a> <a href="#hebrews-11-33">33</a> <a href="#hebrews-11-34">34</a> <a href="#hebrews-11-35">35</a> <a href="#hebrews-11-36">36</a> <a href="#hebrews-11-37">37</a> <a href="#hebrews-11-38">38</a> <a href="#hebrews-11-39">39</a> <a href="#hebrews-11-40">40</a></p>
<p id="hebrews-11-1"><span class="verse-num">11:1</span> <span class="verse-body">est autem fides sperandorum substantia rerum argumentum non parentum</span></p>
<p id="hebrews-11-2"><span class="verse-num">11:2</span> <span class="verse-body">in hac enim testimonium consecuti sunt senes</span></p>
<p id="hebrews-11-3"><span class="verse-num">11:3</span> <span class="verse-body">fide intellegimus aptata esse saecula verbo Dei ut ex invisibilibus visibilia fierent</span></p>
<p id="hebrews-11-4"><span class="verse-num">11:4</span> <span class="verse-body">fide plurimam hostiam Abel quam Cain obtulit Deo per quam testimonium consecutus est esse iustus testimonium perhibente muneribus eius Deo et per illam defunctus adhuc loquitur</span></p>
<p id="hebrews-11-5"><span class="verse-num">11:5</span> <span class="verse-body">fide Enoch translatus est ne videret mortem et non inveniebatur quia transtulit illum Deus ante translationem enim testimonium habebat placuisse Deo</span></p>
<p id="hebrews-11-6"><span class="verse-num">11:6</span> <span class="verse-body">sine fide autem inpossibile placere credere enim oportet accedentem ad Deum quia est et inquirentibus se remunerator fit</span></p>
<p id="hebrews-11-7"><span class="verse-num">11:7</span> <span class="verse-body">fide Noe responso accepto de his quae adhuc non videbantur metuens aptavit arcam in salutem domus suae per quam damnavit mundum et iustitiae quae per fidem est heres est institutus</span></p>
<p id="hebrews-11-8"><span class="verse-num">11:8</span> <span class="verse-body">fide qui vocatur Abraham oboedivit in locum exire quem accepturus erat in hereditatem et exiit nesciens quo iret</span></p>
<p id="hebrews-11-9"><span class="verse-num">11:9</span> <span class="verse-body">fide moratus est in terra repromissionis tamquam in aliena in casulis habitando cum Isaac et Iacob coheredibus repromissionis eiusdem</span></p>
<p id="hebrews-11-10"><span class="verse-num">11:10</span> <span class="verse-body">expectabat enim fundamenta habentem civitatem cuius artifex et conditor Deus</span></p>
<p id="hebrews-11-11"><span class="verse-num">11:11</span> <span class="verse-body">fide et ipsa Sarra sterilis virtutem in conceptionem seminis accepit etiam praeter tempus aetatis quoniam fidelem credidit esse qui promiserat</span></p>
<p id="hebrews-11-12"><span class="verse-num">11:12</span> <span class="verse-body">propter quod et ab uno orti sunt et haec emortuo tamquam sidera caeli in multitudinem et sicut harena quae est ad oram maris innumerabilis</span></p>
<p id="hebrews-11-13"><span class="verse-num">11:13</span> <span class="verse-body">iuxta fidem defuncti sunt omnes isti non acceptis repromissionibus sed a longe eas aspicientes et salutantes et confitentes quia peregrini et hospites sunt supra terram</span></p>
<p id="hebrews-11-14"><span class="verse-num">11:14</span> <span class="verse-body">qui enim haec dicunt significant se patriam inquirere</span></p>
<p id="hebrews-11-15"><span class="verse-num">11:15</span> <span class="verse-body">et si quidem illius meminissent de qua exierunt habebant utique tempus revertendi</span></p>
<p id="hebrews-11-16"><span class="verse-num">11:16</span> <span class="verse-body">nunc autem meliorem appetunt id est caelestem ideo non confunditur Deus vocari Deus eorum paravit enim illis civitatem</span></p>
<p id="hebrews-11-17"><span class="verse-num">11:17</span> <span class="verse-body">fide obtulit Abraham Isaac cum temptaretur et unigenitum offerebat qui susceperat repromissiones</span></p>
<p id="hebrews-11-18"><span class="verse-num">11:18</span> <span class="verse-body">ad quem dictum est quia in Isaac vocabitur tibi semen</span></p>
<p id="hebrews-11-19"><span class="verse-num">11:19</span> <span class="verse-body">arbitrans quia et a mortuis suscitare potens est Deus unde eum et in parabola accepit</span></p>
<p id="hebrews-11-20"><span class="verse-num">11:20</span> <span class="verse-body">fide et de futuris benedixit Isaac Iacob et Esau</span></p>
<p id="hebrews-11-21"><span class="verse-num">11:21</span> <span class="verse-body">fide Iacob moriens singulis filiorum Ioseph benedixit et adoravit fastigium virgae eius</span></p>
<p id="hebrews-11-22"><span class="verse-num">11:22</span> <span class="verse-body">fide Ioseph moriens de profectione filiorum Israhel memoratus est et de ossibus suis mandavit</span></p>
<p id="hebrews-11-23"><span class="verse-num">11:23</span> <span class="verse-body">fide Moses natus occultatus est mensibus tribus a parentibus suis eo quod vidissent elegantem infantem et non timuerunt regis edictum</span></p>
<p id="hebrews-11-24"><span class="verse-num">11:24</span> <span class="verse-body">fide Moses grandis factus negavit se esse filium filiae Pharaonis</span></p>
<p id="hebrews-11-25"><span class="verse-num">11:25</span> <span class="verse-body">magis eligens adfligi cum populo Dei quam temporalis peccati habere iucunditatem</span></p>
<p id="hebrews-11-26"><span class="verse-num">11:26</span> <span class="verse-body">maiores divitias aestimans thesauro Aegyptiorum inproperium Christi aspiciebat enim in remunerationem</span></p>
<p id="hebrews-11-27"><span class="verse-num">11:27</span> <span class="verse-body">fide reliquit Aegyptum non veritus animositatem regis invisibilem enim tamquam videns sustinuit</span></p>
<p id="hebrews-11-28"><span class="verse-num">11:28</span> <span class="verse-body">fide celebravit pascha et sanguinis effusionem ne qui vastabat primitiva tangeret eos</span></p>
<p id="hebrews-11-29"><span class="verse-num">11:29</span> <span class="verse-body">fide transierunt mare Rubrum tamquam per aridam terram quod experti Aegyptii devorati sunt</span></p>
<p id="hebrews-11-30"><span class="verse-num">11:30</span> <span class="verse-body">fide muri Hiericho ruerunt circuiti dierum septem</span></p>
<p id="hebrews-11-31"><span class="verse-num">11:31</span> <span class="verse-body">fide Raab meretrix non periit cum incredulis excipiens exploratores cum pace</span></p>
<p id="hebrews-11-32"><span class="verse-num">11:32</span> <span class="verse-body">et quid adhuc dicam deficiet enim me tempus enarrantem de Gedeon Barac Samson Iepthae David et Samuhel et prophetis</span></p>
<p id="hebrews-11-33"><span class="verse-num">11:33</span> <span class="verse-body">qui per fidem devicerunt regna operati sunt iustitiam adepti sunt repromissiones obturaverunt ora leonum</span></p>
<p id="hebrews-11-34"><span class="verse-num">11:34</span> <span class="verse-body">extinxerunt impetum ignis effugerunt aciem gladii convaluerunt de infirmitate fortes facti sunt in bello castra verterunt exterorum</span></p>
<p id="hebrews-11-35"><span class="verse-num">11:35</span> <span class="verse-body">acceperunt mulieres de resurrectione mortuos suos alii autem distenti sunt non suscipientes redemptionem ut meliorem invenirent resurrectionem</span></p>
<p id="hebrews-11-36"><span class="verse-num">11:36</span> <span class="verse-body">alii vero ludibria et verbera experti insuper et vincula et carceres</span></p>
<p id="hebrews-11-37"><span class="verse-num">11:37</span> <span class="verse-body">lapidati sunt secti sunt temptati sunt in occisione gladii mortui sunt circumierunt in melotis in pellibus caprinis egentes angustiati adflicti</span></p>
<p id="hebrews-11-38"><span class="verse-num">11:38</span> <span class="verse-body">quibus dignus non erat mundus in solitudinibus errantes et montibus et speluncis et in cavernis terrae</span></p>
<p id="hebrews-11-39"><span class="verse-num">11:39</span> <span class="verse-body">et hii omnes testimonio fidei probati non acceperunt repromissionem</span></p>
<p id="hebrews-11-40"><span class="verse-num">11:40</span> <span class="verse-body">Deo pro nobis melius aliquid providente ut ne sine nobis consummarentur __________________________________________________________________</span></p>
<h2 id="hebrews-ch-12">Chapter 12</h2>
<p class="verses"><a href="#hebrews-12-1">1</a> <a href="#hebrews-12-2">2</a> <a href="#hebrews-12-3">3</a> <a href="#hebrews-12-4">4</a> <a href="#hebrews-12-5">5</a> <a href="#hebrews-12-6">6</a> <a href="#hebrews-12-7">7</a> <a href="#hebrews-12-8">8</a> <a href="#hebrews-12-9">9</a> <a href="#hebrews-12-10">10</a> <a href="#hebrews-12-11">11</a> <a href="#hebrews-12-12">12</a> <a href="#hebrews-12-13">13</a> <a href="#hebrews-12-14">14</a> <a href="#hebrews-12-15">15</a> <a href="#hebrews-12-16">16</a> <a href="#hebrews-12-17">17</a> <a href="#hebrews-12-18">18</a> <a href="#hebrews-12-19">19</a> <a href="#hebrews-12-20">20</a> <a href="#hebrews-12-21">21</a> <a href="#hebrews-12-22">22</a> <a href="#hebrews-12-23">23</a> <a href="#hebrews-12-24">24</a> <a href="#hebrews-12-25">25</a> <a href="#hebrews-12-26">26</a> <a href="#hebrews-12-27">27</a> <a href="#hebrews-12-28">28</a> <a href="#hebrews-12-29">29</a></p>
<p id="hebrews-12-1"><span class="verse-num">12:1</span> <span class="verse-body">ideoque et nos tantam habentes inpositam nubem testium deponentes omne pondus et circumstans nos peccatum per patientiam curramus propositum nobis certamen</span></p>
<p id="hebrews-12-2"><span class="verse-num">12:2</span> <span class="verse-body">aspicientes in auctorem fidei et consummatorem Iesum qui pro proposito sibi gaudio sustinuit crucem confusione contempta atque in dextera sedis Dei sedit</span></p>
<p id="hebrews-12-3"><span class="verse-num">12:3</span> <span class="verse-body">recogitate enim eum qui talem sustinuit a peccatoribus adversum semet ipsos contradictionem ut ne fatigemini animis vestris deficientes</span></p>
<p id="hebrews-12-4"><span class="verse-num">12:4</span> <span class="verse-body">nondum usque ad sanguinem restitistis adversus peccatum repugnantes</span></p>
<p id="hebrews-12-5"><span class="verse-num">12:5</span> <span class="verse-body">et obliti estis consolationis quae vobis tamquam filiis loquitur dicens fili mi noli neglegere disciplinam Domini neque fatigeris dum ab eo argueris</span></p>
<p id="hebrews-12-6"><span class="verse-num">12:6</span> <span class="verse-body">quem enim diligit Dominus castigat flagellat autem omnem filium quem recipit</span></p>
<p id="hebrews-12-7"><span class="verse-num">12:7</span> <span class="verse-body">in disciplina perseverate tamquam filiis vobis offert Deus quis enim filius quem non corripit pater</span></p>
<p id="hebrews-12-8"><span class="verse-num">12:8</span> <span class="verse-body">quod si extra disciplinam estis cuius participes facti sunt omnes ergo adulteri et non filii estis</span></p>
<p id="hebrews-12-9"><span class="verse-num">12:9</span> <span class="verse-body">deinde patres quidem carnis nostrae habuimus eruditores et reverebamur non multo magis obtemperabimus Patri spirituum et vivemus</span></p>
<p id="hebrews-12-10"><span class="verse-num">12:10</span> <span class="verse-body">et illi quidem in tempore paucorum dierum secundum voluntatem suam erudiebant nos hic autem ad id quod utile est in recipiendo sanctificationem eius</span></p>
<p id="hebrews-12-11"><span class="verse-num">12:11</span> <span class="verse-body">omnis autem disciplina in praesenti quidem videtur non esse gaudii sed maeroris postea autem fructum pacatissimum exercitatis per eam reddit iustitiae</span></p>
<p id="hebrews-12-12"><span class="verse-num">12:12</span> <span class="verse-body">propter quod remissas manus et soluta genua erigite</span></p>
<p id="hebrews-12-13"><span class="verse-num">12:13</span> <span class="verse-body">et gressus rectos facite pedibus vestris ut non claudicans erret magis autem sanetur</span></p>
<p id="hebrews-12-14"><span class="verse-num">12:14</span> <span class="verse-body">pacem sequimini cum omnibus et sanctimoniam sine qua nemo videbit Dominum</span></p>
<p id="hebrews-12-15"><span class="verse-num">12:15</span> <span class="verse-body">contemplantes ne quis desit gratiae Dei ne qua radix amaritudinis sursum germinans inpediat et per illam inquinentur multi</span></p>
<p id="hebrews-12-16"><span class="verse-num">12:16</span> <span class="verse-body">ne quis fornicator aut profanus ut Esau qui propter unam escam vendidit primitiva sua</span></p>
<p id="hebrews-12-17"><span class="verse-num">12:17</span> <span class="verse-body">scitote enim quoniam et postea cupiens hereditare benedictionem reprobatus est non enim invenit paenitentiae locum quamquam cum lacrimis inquisisset eam</span></p>
<p id="hebrews-12-18"><span class="verse-num">12:18</span> <span class="verse-body">non enim accessistis ad tractabilem et accensibilem ignem et turbinem et caliginem et procellam</span></p>
<p id="hebrews-12-19"><span class="verse-num">12:19</span> <span class="verse-body">et tubae sonum et vocem verborum quam qui audierunt excusaverunt se ne eis fieret verbum</span></p>
<p id="hebrews-12-20"><span class="verse-num">12:20</span> <span class="verse-body">non enim portabant quod dicebatur et si bestia tetigerit montem lapidabitur</span></p>
<p id="hebrews-12-21"><span class="verse-num">12:21</span> <span class="verse-body">et ita terribile erat quod videbatur Moses dixit exterritus sum et tremebundus</span></p>
<p id="hebrews-12-22"><span class="verse-num">12:22</span> <span class="verse-body">sed accessistis ad Sion montem et civitatem Dei viventis Hierusalem caelestem et multorum milium angelorum frequentiae</span></p>
<p id="hebrews-12-23"><span class="verse-num">12:23</span> <span class="verse-body">et ecclesiam primitivorum qui conscripti sunt in caelis et iudicem omnium Deum et spiritus iustorum perfectorum</span></p>
<p id="hebrews-12-24"><span class="verse-num">12:24</span> <span class="verse-body">et testamenti novi mediatorem Iesum et sanguinis sparsionem melius loquentem quam Abel</span></p>
<p id="hebrews-12-25"><span class="verse-num">12:25</span> <span class="verse-body">videte ne recusetis loquentem si enim illi non effugerunt recusantes eum qui super terram loquebatur multo magis nos qui de caelis loquentem nobis avertimur</span></p>
<p id="hebrews-12-26"><span class="verse-num">12:26</span> <span class="verse-body">cuius vox movit terram tunc modo autem repromittit dicens adhuc semel ego movebo non solum terram sed et caelum</span></p>
<p id="hebrews-12-27"><span class="verse-num">12:27</span> <span class="verse-body">quod autem adhuc semel dicit declarat mobilium translationem tamquam factorum ut maneant ea quae sunt inmobilia</span></p>
<p id="hebrews-12-28"><span class="verse-num">12:28</span> <span class="verse-body">itaque regnum inmobile suscipientes habemus gratiam per quam serviamus placentes Deo cum metu et reverentia</span></p>
<p id="hebrews-12-29"><span class="verse-num">12:29</span> <span class="verse-body">etenim Deus noster ignis consumens est __________________________________________________________________</span></p>
<h2 id="hebrews-ch-13">Chapter 13</h2>
<p class="verses"><a href="#hebrews-13-1">1</a> <a href="#hebrews-13-2">2</a> <a href="#hebrews-13-3">3</a> <a href="#hebrews-13-4">4</a> <a href="#hebrews-13-5">5</a> <a href="#hebrews-13-6">6</a> <a href="#hebrews-13-7">7</a> <a href="#hebrews-13-8">8</a> <a href="#hebrews-13-9">9</a> <a href="#hebrews-13-10">10</a> <a href="#hebrews-13-11">11</a> <a href="#hebrews-13-12">12</a> <a href="#hebrews-13-13">13</a> <a href="#hebrews-13-14">14</a> <a href="#hebrews-13-15">15</a> <a href="#hebrews-13-16">16</a> <a href="#hebrews-13-17">17</a> <a href="#hebrews-13-18">18</a> <a href="#hebrews-13-19">19</a> <a href="#hebrews-13-20">20</a> <a href="#hebrews-13-21">21</a> <a href="#hebrews-13-22">22</a> <a href="#hebrews-13-23">23</a> <a href="#hebrews-13-24">24</a></p>
<p id="hebrews-13-1"><span class="verse-num">13:1</span> <span class="verse-body">caritas fraternitatis maneat</span></p>
<p id="hebrews-13-2"><span class="verse-num">13:2</span> <span class="verse-body">hospitalitatem nolite oblivisci per hanc enim latuerunt quidam angelis hospitio receptis</span></p>
<p id="hebrews-13-3"><span class="verse-num">13:3</span> <span class="verse-body">mementote vinctorum tamquam simul vincti et laborantium tamquam et ipsi in corpore morantes</span></p>
<p id="hebrews-13-4"><span class="verse-num">13:4</span> <span class="verse-body">honorabile conubium in omnibus et torus inmaculatus fornicatores enim et adulteros iudicabit Deus</span></p>
<p id="hebrews-13-5"><span class="verse-num">13:5</span> <span class="verse-body">sint mores sine avaritia contenti praesentibus ipse enim dixit non te deseram neque derelinquam</span></p>
<p id="hebrews-13-6"><span class="verse-num">13:6</span> <span class="verse-body">ita ut confidenter dicamus Dominus mihi adiutor non timebo quid faciat mihi homo</span></p>
<p id="hebrews-13-7"><span class="verse-num">13:7</span> <span class="verse-body">mementote praepositorum vestrorum qui vobis locuti sunt verbum Dei quorum intuentes exitum conversationis imitamini fidem</span></p>
<p id="hebrews-13-8"><span class="verse-num">13:8</span> <span class="verse-body">Iesus Christus heri et hodie ipse et in saecula</span></p>
<p id="hebrews-13-9"><span class="verse-num">13:9</span> <span class="verse-body">doctrinis variis et peregrinis nolite abduci optimum enim est gratia stabiliri cor non escis quae non profuerunt ambulantibus in eis</span></p>
<p id="hebrews-13-10"><span class="verse-num">13:10</span> <span class="verse-body">habemus altare de quo edere non habent potestatem qui tabernaculo deserviunt</span></p>
<p id="hebrews-13-11"><span class="verse-num">13:11</span> <span class="verse-body">quorum enim animalium infertur sanguis pro peccato in sancta per pontificem horum corpora cremantur extra castra</span></p>
<p id="hebrews-13-12"><span class="verse-num">13:12</span> <span class="verse-body">propter quod et Iesus ut sanctificaret per suum sanguinem populum extra portam passus est</span></p>
<p id="hebrews-13-13"><span class="verse-num">13:13</span> <span class="verse-body">exeamus igitur ad eum extra castra inproperium eius portantes</span></p>
<p id="hebrews-13-14"><span class="verse-num">13:14</span> <span class="verse-body">non enim habemus hic manentem civitatem sed futuram inquirimus</span></p>
<p id="hebrews-13-15"><span class="verse-num">13:15</span> <span class="verse-body">per ipsum ergo offeramus hostiam laudis semper Deo id est fructum labiorum confitentium nomini eius</span></p>
<p id="hebrews-13-16"><span class="verse-num">13:16</span> <span class="verse-body">beneficientiae autem et communionis nolite oblivisci talibus enim hostiis promeretur Deus</span></p>
<p id="hebrews-13-17"><span class="verse-num">13:17</span> <span class="verse-body">oboedite praepositis vestris et subiacete eis ipsi enim pervigilant quasi rationem pro animabus vestris reddituri ut cum gaudio hoc faciant et non gementes hoc enim non expedit vobis</span></p>
<p id="hebrews-13-18"><span class="verse-num">13:18</span> <span class="verse-body">orate pro nobis confidimus enim quia bonam conscientiam habemus in omnibus bene volentes conversari</span></p>
<p id="hebrews-13-19"><span class="verse-num">13:19</span> <span class="verse-body">amplius autem deprecor vos hoc facere ut quo celerius restituar vobis</span></p>
<p id="hebrews-13-20"><span class="verse-num">13:20</span> <span class="verse-body">Deus autem pacis qui eduxit de mortuis pastorem magnum ovium in sanguine testamenti aeterni Dominum nostrum Iesum</span></p>
<p id="hebrews-13-21"><span class="verse-num">13:21</span> <span class="verse-body">aptet vos in omni bono ut faciatis voluntatem eius faciens in vobis quod placeat coram se per Iesum Christum cui gloria in saecula saeculorum amen</span></p>
<p id="hebrews-13-22"><span class="verse-num">13:22</span> <span class="verse-body">rogo autem vos fratres sufferatis verbum solacii etenim perpaucis scripsi vobis</span></p>
<p id="hebrews-13-23"><span class="verse-num">13:23</span> <span class="verse-body">cognoscite fratrem nostrum Timotheum dimissum cum quo si celerius venerit videbo vos</span></p>
<p id="hebrews-13-24"><span class="verse-num">13:24</span> <span class="verse-body">salutate omnes praepositos vestros et omnes sanctos salutant vos de Italia __________________________________________________________________</span></p>
