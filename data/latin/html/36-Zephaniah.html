<h1>Zephaniah</h1>
<p class="chapters"><a href="#zephaniah-ch-1">1</a> <a href="#zephaniah-ch-2">2</a> <a href="#zephaniah-ch-3">3</a></p>
<h2 id="zephaniah-ch-1">Chapter 1</h2>
<p class="verses"><a href="#zephaniah-1-1">1</a> <a href="#zephaniah-1-2">2</a> <a href="#zephaniah-1-3">3</a> <a href="#zephaniah-1-4">4</a> <a href="#zephaniah-1-5">5</a> <a href="#zephaniah-1-6">6</a> <a href="#zephaniah-1-7">7</a> <a href="#zephaniah-1-8">8</a> <a href="#zephaniah-1-9">9</a> <a href="#zephaniah-1-10">10</a> <a href="#zephaniah-1-11">11</a> <a href="#zephaniah-1-12">12</a> <a href="#zephaniah-1-13">13</a> <a href="#zephaniah-1-14">14</a> <a href="#zephaniah-1-15">15</a> <a href="#zephaniah-1-16">16</a> <a href="#zephaniah-1-17">17</a> <a href="#zephaniah-1-18">18</a></p>
<p id="zephaniah-1-1"><span class="verse-num">1:1</span> <span class="verse-body">verbum Domini quod factum est ad Sofoniam filium Chusi filium Godoliae filii Amariae filii Ezechiae in diebus Iosiae filii Amon regis Iuda</span></p>
<p id="zephaniah-1-2"><span class="verse-num">1:2</span> <span class="verse-body">congregans congregabo omnia a facie terrae dicit Dominus</span></p>
<p id="zephaniah-1-3"><span class="verse-num">1:3</span> <span class="verse-body">congregans hominem et pecus congregans volatile caeli et pisces maris et ruinae impiorum erunt et disperdam homines a facie terrae dicit Dominus</span></p>
<p id="zephaniah-1-4"><span class="verse-num">1:4</span> <span class="verse-body">et extendam manum meam super Iudam et super omnes habitantes Hierusalem et disperdam de loco hoc reliquias Baal et nomina aedituorum cum sacerdotibus</span></p>
<p id="zephaniah-1-5"><span class="verse-num">1:5</span> <span class="verse-body">et eos qui adorant super tecta militiam caeli et adorant et iurant in Domino et iurant in Melchom</span></p>
<p id="zephaniah-1-6"><span class="verse-num">1:6</span> <span class="verse-body">et qui avertuntur de post tergum Domini et qui non quaesierunt Dominum nec investigaverunt eum</span></p>
<p id="zephaniah-1-7"><span class="verse-num">1:7</span> <span class="verse-body">silete a facie Domini Dei quia iuxta est dies Domini quia praeparavit Dominus hostiam sanctificavit vocatos suos</span></p>
<p id="zephaniah-1-8"><span class="verse-num">1:8</span> <span class="verse-body">et erit in die hostiae Domini visitabo super principes et super filios regis et super omnes qui induti sunt veste peregrina</span></p>
<p id="zephaniah-1-9"><span class="verse-num">1:9</span> <span class="verse-body">et visitabo omnem qui arroganter ingreditur super limen in die illa qui conplent domum Domini Dei sui iniquitate et dolo</span></p>
<p id="zephaniah-1-10"><span class="verse-num">1:10</span> <span class="verse-body">et erit in die illa dicit Dominus vox clamoris a porta Piscium et ululatus a secunda et contritio magna a collibus</span></p>
<p id="zephaniah-1-11"><span class="verse-num">1:11</span> <span class="verse-body">ululate habitatores pilae conticuit omnis populus Chanaan disperierunt omnes involuti argento</span></p>
<p id="zephaniah-1-12"><span class="verse-num">1:12</span> <span class="verse-body">et erit in tempore illo scrutabor Hierusalem in lucernis et visitabo super viros defixos in fecibus suis qui dicunt in cordibus suis non faciet bene Dominus et non faciet male</span></p>
<p id="zephaniah-1-13"><span class="verse-num">1:13</span> <span class="verse-body">et erit fortitudo eorum in direptionem et domus eorum in desertum et aedificabunt domos et non habitabunt et plantabunt vineas et non bibent vinum earum</span></p>
<p id="zephaniah-1-14"><span class="verse-num">1:14</span> <span class="verse-body">iuxta est dies Domini magnus iuxta et velox nimis vox diei Domini amara tribulabitur ibi fortis</span></p>
<p id="zephaniah-1-15"><span class="verse-num">1:15</span> <span class="verse-body">dies irae dies illa dies tribulationis et angustiae dies calamitatis et miseriae dies tenebrarum et caliginis dies nebulae et turbinis</span></p>
<p id="zephaniah-1-16"><span class="verse-num">1:16</span> <span class="verse-body">dies tubae et clangoris super civitates munitas et super angulos excelsos</span></p>
<p id="zephaniah-1-17"><span class="verse-num">1:17</span> <span class="verse-body">et tribulabo homines et ambulabunt ut caeci quia Domino peccaverunt et effundetur sanguis eorum sicut humus et corpus eorum sicut stercora</span></p>
<p id="zephaniah-1-18"><span class="verse-num">1:18</span> <span class="verse-body">sed et argentum eorum et aurum eorum non poterit liberare eos in die irae Domini in igne zeli eius devorabitur omnis terra quia consummationem cum festinatione faciet cunctis habitantibus terram __________________________________________________________________</span></p>
<h2 id="zephaniah-ch-2">Chapter 2</h2>
<p class="verses"><a href="#zephaniah-2-1">1</a> <a href="#zephaniah-2-2">2</a> <a href="#zephaniah-2-3">3</a> <a href="#zephaniah-2-4">4</a> <a href="#zephaniah-2-5">5</a> <a href="#zephaniah-2-6">6</a> <a href="#zephaniah-2-7">7</a> <a href="#zephaniah-2-8">8</a> <a href="#zephaniah-2-9">9</a> <a href="#zephaniah-2-10">10</a> <a href="#zephaniah-2-11">11</a> <a href="#zephaniah-2-12">12</a> <a href="#zephaniah-2-13">13</a> <a href="#zephaniah-2-14">14</a> <a href="#zephaniah-2-15">15</a></p>
<p id="zephaniah-2-1"><span class="verse-num">2:1</span> <span class="verse-body">convenite congregamini gens non amabilis</span></p>
<p id="zephaniah-2-2"><span class="verse-num">2:2</span> <span class="verse-body">priusquam pariat iussio quasi pulverem transeuntem diem antequam veniat super vos ira furoris Domini antequam veniat super vos dies furoris Domini</span></p>
<p id="zephaniah-2-3"><span class="verse-num">2:3</span> <span class="verse-body">quaerite Dominum omnes mansueti terrae qui iudicium eius estis operati quaerite iustum quaerite mansuetum si quo modo abscondamini in die furoris Domini</span></p>
<p id="zephaniah-2-4"><span class="verse-num">2:4</span> <span class="verse-body">quia Gaza destructa erit et Ascalon in desertum Azotum in meridie eicient et Accaron eradicabitur</span></p>
<p id="zephaniah-2-5"><span class="verse-num">2:5</span> <span class="verse-body">vae qui habitatis funiculum maris gens perditorum verbum Domini super vos Chanaan terra Philisthinorum et disperdam te ita ut non sit inhabitator</span></p>
<p id="zephaniah-2-6"><span class="verse-num">2:6</span> <span class="verse-body">et erit funiculus maris requies pastorum et caulae pecorum</span></p>
<p id="zephaniah-2-7"><span class="verse-num">2:7</span> <span class="verse-body">et erit funiculus eius qui remanserit de domo Iuda ibi pascentur in domibus Ascalonis ad vesperam requiescent quia visitabit eos Dominus Deus eorum et avertet captivitatem eorum</span></p>
<p id="zephaniah-2-8"><span class="verse-num">2:8</span> <span class="verse-body">audivi obprobrium Moab et blasphemias filiorum Ammon quae exprobraverunt populo meo et magnificati sunt super terminos eorum</span></p>
<p id="zephaniah-2-9"><span class="verse-num">2:9</span> <span class="verse-body">propterea vivo ego dicit Dominus exercituum Deus Israhel quia Moab ut Sodoma erit et filii Ammon quasi Gomorra siccitas spinarum et acervi salis et desertum usque in aeternum reliquiae populi mei diripient illos residui gentis meae possidebunt eos</span></p>
<p id="zephaniah-2-10"><span class="verse-num">2:10</span> <span class="verse-body">hoc eis eveniet pro superbia sua quia blasphemaverunt et magnificati sunt super populum Domini exercituum</span></p>
<p id="zephaniah-2-11"><span class="verse-num">2:11</span> <span class="verse-body">horribilis Dominus super eos et adtenuabit omnes deos terrae et adorabunt eum vir de loco suo omnes insulae gentium</span></p>
<p id="zephaniah-2-12"><span class="verse-num">2:12</span> <span class="verse-body">sed et vos Aethiopes interfecti gladio meo eritis</span></p>
<p id="zephaniah-2-13"><span class="verse-num">2:13</span> <span class="verse-body">et extendet manum suam super aquilonem et perdet Assur et ponet speciosam in solitudinem et in invium et quasi desertum</span></p>
<p id="zephaniah-2-14"><span class="verse-num">2:14</span> <span class="verse-body">et accubabunt in medio eius greges omnes bestiae gentium et onocrotalus et ericius in liminibus eius morabuntur vox cantantis in fenestra corvus in superliminari quoniam adtenuabo robur eius</span></p>
<p id="zephaniah-2-15"><span class="verse-num">2:15</span> <span class="verse-body">haec est civitas gloriosa habitans in confidentia quae dicebat in corde suo ego sum et extra me non est alia amplius quomodo facta est in desertum cubile bestiae omnis qui transit per eam sibilabit et movebit manum suam __________________________________________________________________</span></p>
<h2 id="zephaniah-ch-3">Chapter 3</h2>
<p class="verses"><a href="#zephaniah-3-1">1</a> <a href="#zephaniah-3-2">2</a> <a href="#zephaniah-3-3">3</a> <a href="#zephaniah-3-4">4</a> <a href="#zephaniah-3-5">5</a> <a href="#zephaniah-3-6">6</a> <a href="#zephaniah-3-7">7</a> <a href="#zephaniah-3-8">8</a> <a href="#zephaniah-3-9">9</a> <a href="#zephaniah-3-10">10</a> <a href="#zephaniah-3-11">11</a> <a href="#zephaniah-3-12">12</a> <a href="#zephaniah-3-13">13</a> <a href="#zephaniah-3-14">14</a> <a href="#zephaniah-3-15">15</a> <a href="#zephaniah-3-16">16</a> <a href="#zephaniah-3-17">17</a> <a href="#zephaniah-3-18">18</a> <a href="#zephaniah-3-19">19</a></p>
<p id="zephaniah-3-1"><span class="verse-num">3:1</span> <span class="verse-body">vae provocatrix et redempta civitas columba</span></p>
<p id="zephaniah-3-2"><span class="verse-num">3:2</span> <span class="verse-body">non audivit vocem et non suscepit disciplinam in Domino non est confisa ad Deum suum non adpropiavit</span></p>
<p id="zephaniah-3-3"><span class="verse-num">3:3</span> <span class="verse-body">principes eius in medio eius quasi leones rugientes iudices eius lupi vespere non relinquebant in mane</span></p>
<p id="zephaniah-3-4"><span class="verse-num">3:4</span> <span class="verse-body">prophetae eius vesani viri infideles sacerdotes eius polluerunt sanctum iniuste egerunt contra legem</span></p>
<p id="zephaniah-3-5"><span class="verse-num">3:5</span> <span class="verse-body">Dominus iustus in medio eius non faciet iniquitatem mane mane iudicium suum dabit in luce et non abscondetur nescivit autem iniquus confusionem</span></p>
<p id="zephaniah-3-6"><span class="verse-num">3:6</span> <span class="verse-body">disperdi gentes et dissipati sunt anguli earum desertas feci vias eorum dum non est qui transeat desolatae sunt civitates eorum non remanente viro nec ullo habitatore</span></p>
<p id="zephaniah-3-7"><span class="verse-num">3:7</span> <span class="verse-body">dixi attamen timebis me suscipies disciplinam et non peribit habitaculum eius propter omnia in quibus visitavi eam verumtamen diluculo surgentes corruperunt omnes cogitationes suas</span></p>
<p id="zephaniah-3-8"><span class="verse-num">3:8</span> <span class="verse-body">quapropter expecta me dicit Dominus in die resurrectionis meae in futurum quia iudicium meum ut congregem gentes et colligam regna ut effundam super eas indignationem meam omnem iram furoris mei in igne enim zeli mei devorabitur omnis terra</span></p>
<p id="zephaniah-3-9"><span class="verse-num">3:9</span> <span class="verse-body">quia tunc reddam populis labium electum ut vocent omnes in nomine Domini et serviant ei umero uno</span></p>
<p id="zephaniah-3-10"><span class="verse-num">3:10</span> <span class="verse-body">ultra flumina Aethiopiae inde supplices mei filii dispersorum meorum deferent munus mihi</span></p>
<p id="zephaniah-3-11"><span class="verse-num">3:11</span> <span class="verse-body">in die illa non confunderis super cunctis adinventionibus tuis quibus praevaricata es in me quia tunc auferam de medio tui magniloquos superbiae tuae et non adicies exaltari amplius in monte sancto meo</span></p>
<p id="zephaniah-3-12"><span class="verse-num">3:12</span> <span class="verse-body">et derelinquam in medio tui populum pauperem et egenum et sperabunt in nomine Domini</span></p>
<p id="zephaniah-3-13"><span class="verse-num">3:13</span> <span class="verse-body">reliquiae Israhel non facient iniquitatem nec loquentur mendacium et non invenietur in ore eorum lingua dolosa quoniam ipsi pascentur et accubabunt et non erit qui exterreat</span></p>
<p id="zephaniah-3-14"><span class="verse-num">3:14</span> <span class="verse-body">lauda filia Sion iubilate Israhel laetare et exulta in omni corde filia Hierusalem</span></p>
<p id="zephaniah-3-15"><span class="verse-num">3:15</span> <span class="verse-body">abstulit Dominus iudicium tuum avertit inimicos tuos rex Israhel Dominus in medio tui non timebis malum ultra</span></p>
<p id="zephaniah-3-16"><span class="verse-num">3:16</span> <span class="verse-body">in die illa dicetur Hierusalem noli timere Sion non dissolvantur manus tuae</span></p>
<p id="zephaniah-3-17"><span class="verse-num">3:17</span> <span class="verse-body">Dominus Deus tuus in medio tui Fortis ipse salvabit gaudebit super te in laetitia silebit in dilectione tua exultabit super te in laude</span></p>
<p id="zephaniah-3-18"><span class="verse-num">3:18</span> <span class="verse-body">nugas qui a lege recesserant congregabo quia ex te erant ut non ultra habeas super eis obprobrium</span></p>
<p id="zephaniah-3-19"><span class="verse-num">3:19</span> <span class="verse-body">ecce ego interficiam omnes qui adflixerunt te in tempore illo et salvabo claudicantem et eam quae eiecta fuerat congregabo et ponam eos in laudem et in nomen in omni terra confusionis eorum __________________________________________________________________</span></p>
