<h1>Nehemiah</h1>
<p class="chapters"><a href="#nehemiah-ch-1">1</a> <a href="#nehemiah-ch-2">2</a> <a href="#nehemiah-ch-3">3</a></p>
<h2 id="nehemiah-ch-1">Chapter 1</h2>
<p class="verses"><a href="#nehemiah-1-1">1</a> <a href="#nehemiah-1-2">2</a> <a href="#nehemiah-1-3">3</a> <a href="#nehemiah-1-4">4</a> <a href="#nehemiah-1-5">5</a> <a href="#nehemiah-1-6">6</a> <a href="#nehemiah-1-7">7</a> <a href="#nehemiah-1-8">8</a> <a href="#nehemiah-1-9">9</a> <a href="#nehemiah-1-10">10</a> <a href="#nehemiah-1-11">11</a></p>
<p id="nehemiah-1-1"><span class="verse-num">1:1</span> <span class="verse-body">verba Neemiae filii Echliae et factum est in mense casleu anno vicesimo et ego eram in Susis castro</span></p>
<p id="nehemiah-1-2"><span class="verse-num">1:2</span> <span class="verse-body">et venit Anani unus de fratribus meis ipse et viri ex Iuda et interrogavi eos de Iudaeis qui remanserant et supererant de captivitate et de Hierusalem</span></p>
<p id="nehemiah-1-3"><span class="verse-num">1:3</span> <span class="verse-body">et dixerunt mihi qui remanserunt et derelicti sunt de captivitate ibi in provincia in adflictione magna sunt et in obprobrio et murus Hierusalem dissipatus est et portae eius conbustae sunt igni</span></p>
<p id="nehemiah-1-4"><span class="verse-num">1:4</span> <span class="verse-body">cumque audissem verba huiuscemodi sedi et flevi et luxi diebus et ieiunabam et orabam ante faciem Dei caeli</span></p>
<p id="nehemiah-1-5"><span class="verse-num">1:5</span> <span class="verse-body">et dixi quaeso Domine Deus caeli fortis magne atque terribilis qui custodis pactum et misericordiam cum his qui te diligunt et custodiunt mandata tua</span></p>
<p id="nehemiah-1-6"><span class="verse-num">1:6</span> <span class="verse-body">fiat auris tua auscultans et oculi tui aperti ut audias orationem servi tui quam ego oro coram te hodie nocte et die pro filiis Israhel servis tuis et confiteor pro peccatis filiorum Israhel quibus peccaverunt tibi et ego et domus patris mei peccavimus</span></p>
<p id="nehemiah-1-7"><span class="verse-num">1:7</span> <span class="verse-body">vanitate seducti sumus et non custodivimus mandatum et caerimonias et iudicia quae praecepisti Mosi servo tuo</span></p>
<p id="nehemiah-1-8"><span class="verse-num">1:8</span> <span class="verse-body">memento verbi quod mandasti Mosi famulo tuo dicens cum transgressi fueritis ego dispergam vos in populos</span></p>
<p id="nehemiah-1-9"><span class="verse-num">1:9</span> <span class="verse-body">et si revertamini ad me et custodiatis mandata mea et faciatis ea etiam si abducti fueritis ad extrema caeli inde congregabo vos et inducam in locum quem elegi ut habitaret nomen meum ibi</span></p>
<p id="nehemiah-1-10"><span class="verse-num">1:10</span> <span class="verse-body">et ipsi servi tui et populus tuus quos redemisti in fortitudine tua magna et in manu tua valida</span></p>
<p id="nehemiah-1-11"><span class="verse-num">1:11</span> <span class="verse-body">obsecro Domine sit auris tua adtendens ad orationem servi tui et ad orationem servorum tuorum qui volunt timere nomen tuum et dirige servum tuum hodie et da ei misericordiam ante virum hunc ego enim eram pincerna regis __________________________________________________________________</span></p>
<h2 id="nehemiah-ch-2">Chapter 2</h2>
<p class="verses"><a href="#nehemiah-2-1">1</a> <a href="#nehemiah-2-2">2</a> <a href="#nehemiah-2-3">3</a> <a href="#nehemiah-2-4">4</a> <a href="#nehemiah-2-5">5</a> <a href="#nehemiah-2-6">6</a> <a href="#nehemiah-2-7">7</a> <a href="#nehemiah-2-8">8</a> <a href="#nehemiah-2-9">9</a> <a href="#nehemiah-2-10">10</a> <a href="#nehemiah-2-11">11</a> <a href="#nehemiah-2-12">12</a> <a href="#nehemiah-2-13">13</a> <a href="#nehemiah-2-14">14</a> <a href="#nehemiah-2-15">15</a> <a href="#nehemiah-2-16">16</a> <a href="#nehemiah-2-17">17</a> <a href="#nehemiah-2-18">18</a> <a href="#nehemiah-2-19">19</a> <a href="#nehemiah-2-20">20</a></p>
<p id="nehemiah-2-1"><span class="verse-num">2:1</span> <span class="verse-body">factum est autem in mense nisan anno vicesimo Artarxersis regis et vinum erat ante eum et levavi vinum et dedi regi et non eram quasi languidus ante faciem eius</span></p>
<p id="nehemiah-2-2"><span class="verse-num">2:2</span> <span class="verse-body">dixitque mihi rex quare vultus tuus tristis cum te aegrotum non videam non est hoc frustra sed malum nescio quid in corde tuo est et timui valde ac nimis</span></p>
<p id="nehemiah-2-3"><span class="verse-num">2:3</span> <span class="verse-body">et dixi regi rex in aeternum vive quare non maereat vultus meus quia civitas domus sepulchrorum patris mei deserta est et portae eius conbustae sunt igni</span></p>
<p id="nehemiah-2-4"><span class="verse-num">2:4</span> <span class="verse-body">et ait mihi rex pro qua re postulas et oravi Deum caeli</span></p>
<p id="nehemiah-2-5"><span class="verse-num">2:5</span> <span class="verse-body">et dixi ad regem si videtur regi bonum et si placet servus tuus ante faciem tuam ut mittas me in Iudaeam ad civitatem sepulchri patris mei et aedificabo eam</span></p>
<p id="nehemiah-2-6"><span class="verse-num">2:6</span> <span class="verse-body">dixitque mihi rex et regina quae sedebat iuxta eum usque ad quod tempus erit iter tuum et quando reverteris et placuit ante vultum regis et misit me et constitui ei tempus</span></p>
<p id="nehemiah-2-7"><span class="verse-num">2:7</span> <span class="verse-body">et dixi regi si regi videtur bonum epistulas det mihi ad duces regionis trans Flumen ut transducant me donec veniam in Iudaeam</span></p>
<p id="nehemiah-2-8"><span class="verse-num">2:8</span> <span class="verse-body">et epistulam ad Asaph custodem saltus regis ut det mihi ligna et tegere possim portas turris domus et muri civitatis et domum quam ingressus fuero et dedit mihi rex iuxta manum Dei mei bonam mecum</span></p>
<p id="nehemiah-2-9"><span class="verse-num">2:9</span> <span class="verse-body">et veni ad duces regionis trans Flumen dedique eis epistulas regis miserat autem mecum rex principes militum et equites</span></p>
<p id="nehemiah-2-10"><span class="verse-num">2:10</span> <span class="verse-body">et audierunt Sanaballat Horonites et Tobias servus ammanites et contristati sunt adflictione magna quod venisset homo qui quaereret prosperitatem filiorum Israhel</span></p>
<p id="nehemiah-2-11"><span class="verse-num">2:11</span> <span class="verse-body">et veni Hierusalem et eram ibi diebus tribus</span></p>
<p id="nehemiah-2-12"><span class="verse-num">2:12</span> <span class="verse-body">et surrexi nocte ego et viri pauci mecum et non indicavi cuiquam quid Deus dedisset in corde meo ut facerem in Hierusalem et iumentum non erat mecum nisi animal cui sedebam</span></p>
<p id="nehemiah-2-13"><span class="verse-num">2:13</span> <span class="verse-body">et egressus sum per portam Vallis nocte et ante fontem Draconis et ad portam Stercoris et considerabam murum Hierusalem dissipatum et portas eius consumptas igni</span></p>
<p id="nehemiah-2-14"><span class="verse-num">2:14</span> <span class="verse-body">et transivi ad portam Fontis et ad aquaeductum Regis et non erat locus iumento cui sedebam ut transiret</span></p>
<p id="nehemiah-2-15"><span class="verse-num">2:15</span> <span class="verse-body">et ascendi per torrentem nocte et considerabam murum et reversus veni ad portam Vallis et redii</span></p>
<p id="nehemiah-2-16"><span class="verse-num">2:16</span> <span class="verse-body">magistratus autem nesciebant quo abissem aut quid ego facerem sed et Iudaeis et sacerdotibus et optimatibus et magistratibus et reliquis qui faciebant opus usque ad id locorum nihil indicaveram</span></p>
<p id="nehemiah-2-17"><span class="verse-num">2:17</span> <span class="verse-body">et dixi eis vos nostis adflictionem in qua sumus quia Hierusalem deserta est et portae eius consumptae sunt igni venite et aedificemus muros Hierusalem et non simus ultra obprobrium</span></p>
<p id="nehemiah-2-18"><span class="verse-num">2:18</span> <span class="verse-body">et indicavi eis manum Dei mei quod esset bona mecum et verba regis quae locutus est mihi et aio surgamus et aedificemus et confortatae sunt manus eorum in bono</span></p>
<p id="nehemiah-2-19"><span class="verse-num">2:19</span> <span class="verse-body">audierunt autem Sanaballat Horonites et Tobias servus ammanites et Gosem Arabs et subsannaverunt nos et despexerunt dixeruntque quae est haec res quam facitis numquid contra regem vos rebellatis</span></p>
<p id="nehemiah-2-20"><span class="verse-num">2:20</span> <span class="verse-body">et reddidi eis sermonem dixique ad eos Deus caeli ipse nos iuvat et nos servi eius sumus surgamus et aedificemus vobis autem non est pars et iustitia et memoria in Hierusalem __________________________________________________________________</span></p>
<h2 id="nehemiah-ch-3">Chapter 3</h2>
<p class="verses"><a href="#nehemiah-3-1">1</a> <a href="#nehemiah-3-2">2</a> <a href="#nehemiah-3-3">3</a> <a href="#nehemiah-3-4">4</a> <a href="#nehemiah-3-5">5</a> <a href="#nehemiah-3-6">6</a> <a href="#nehemiah-3-7">7</a> <a href="#nehemiah-3-8">8</a> <a href="#nehemiah-3-9">9</a> <a href="#nehemiah-3-10">10</a> <a href="#nehemiah-3-11">11</a> <a href="#nehemiah-3-12">12</a> <a href="#nehemiah-3-13">13</a> <a href="#nehemiah-3-14">14</a> <a href="#nehemiah-3-15">15</a> <a href="#nehemiah-3-16">16</a> <a href="#nehemiah-3-17">17</a> <a href="#nehemiah-3-18">18</a> <a href="#nehemiah-3-19">19</a></p>
<p id="nehemiah-3-1"><span class="verse-num">3:1</span> <span class="verse-body">et surrexit Eliasib sacerdos magnus et fratres eius sacerdotes et aedificaverunt portam Gregis ipsi sanctificaverunt eam et statuerunt valvas eius et usque ad turrem centum cubitorum sanctificaverunt eam usque ad turrem Ananehel</span></p>
<p id="nehemiah-3-2"><span class="verse-num">3:2</span> <span class="verse-body">et iuxta eum aedificaverunt viri Hiericho et iuxta eum aedificavit Zecchur filius Amri</span></p>
<p id="nehemiah-3-3"><span class="verse-num">3:3</span> <span class="verse-body">portam autem Piscium aedificaverunt filii Asanaa ipsi texerunt eam et statuerunt valvas eius et seras et vectes et iuxta eos aedificavit Marimuth filius Uriae filii Accus</span></p>
<p id="nehemiah-3-4"><span class="verse-num">3:4</span> <span class="verse-body">et iuxta eos aedificavit Mosollam filius Barachiae filii Mesezebel et iuxta eos aedificavit Sadoc filius Baana</span></p>
<p id="nehemiah-3-5"><span class="verse-num">3:5</span> <span class="verse-body">et iuxta eos aedificaverunt Thecueni optimates autem eorum non subposuerunt colla sua in opere Domini sui</span></p>
<p id="nehemiah-3-6"><span class="verse-num">3:6</span> <span class="verse-body">et portam Veterem aedificaverunt Ioiada filius Fasea et Mosollam filius Besodia ipsi texerunt eam et statuerunt valvas eius et seras et vectes</span></p>
<p id="nehemiah-3-7"><span class="verse-num">3:7</span> <span class="verse-body">et iuxta eos aedificavit Meletias Gabaonites et Iadon Meronathites viri de Gabaon et Maspha pro duce qui erat in regione trans Flumen</span></p>
<p id="nehemiah-3-8"><span class="verse-num">3:8</span> <span class="verse-body">et iuxta eum aedificavit Ezihel filius Araia aurifex et iuxta eum aedificavit Anania filius pigmentarii et dimiserunt Hierusalem usque ad murum plateae latioris</span></p>
<p id="nehemiah-3-9"><span class="verse-num">3:9</span> <span class="verse-body">et iuxta eum aedificavit Rafaia filius Ahur princeps vici Hierusalem</span></p>
<p id="nehemiah-3-10"><span class="verse-num">3:10</span> <span class="verse-body">et iuxta eos aedificavit Ieiada filius Aromath contra domum suam et iuxta eum aedificavit Attus filius Asebeniae</span></p>
<p id="nehemiah-3-11"><span class="verse-num">3:11</span> <span class="verse-body">mediam partem vici aedificavit Melchias filius Erem et Asub filius Phaethmoab et turrem Furnorum</span></p>
<p id="nehemiah-3-12"><span class="verse-num">3:12</span> <span class="verse-body">iuxta eum aedificavit Sellum filius Alloes princeps mediae partis vici Hierusalem ipse et filiae eius</span></p>
<p id="nehemiah-3-13"><span class="verse-num">3:13</span> <span class="verse-body">et portam Vallis aedificavit Anun et habitatores Zanoe ipsi aedificaverunt eam et statuerunt valvas eius et seras et vectes et mille cubitos in muro usque ad portam Sterquilinii</span></p>
<p id="nehemiah-3-14"><span class="verse-num">3:14</span> <span class="verse-body">et portam Sterquilinii aedificavit Melchias filius Rechab princeps vici Bethaccharem ipse aedificavit eam et statuit valvas eius et seras et vectes</span></p>
<p id="nehemiah-3-15"><span class="verse-num">3:15</span> <span class="verse-body">et portam Fontis aedificavit Sellum filius Choloozai princeps pagi Maspha ipse aedificavit eam et texit et statuit valvas eius et seras et vectes et muros piscinae Siloae in hortum regis et usque ad gradus qui descendunt de civitate David</span></p>
<p id="nehemiah-3-16"><span class="verse-num">3:16</span> <span class="verse-body">post eum aedificavit Neemias filius Azboc princeps dimidiae partis vici Bethsur usque contra sepulchra David et usque ad piscinam quae grandi opere constructa est et usque ad domum Fortium</span></p>
<p id="nehemiah-3-17"><span class="verse-num">3:17</span> <span class="verse-body">post eum aedificaverunt Levitae Reum filius Benni post eum aedificavit Asebias princeps dimidiae partis vici Ceilae in vico suo</span></p>
<p id="nehemiah-3-18"><span class="verse-num">3:18</span> <span class="verse-body">post eum aedificaverunt fratres eorum Behui filius Enadad princeps dimidiae partis Ceila</span></p>
<p id="nehemiah-3-19"><span class="verse-num">3:19</span> <span class="verse-body">et aedificavit iuxta eum Azer filius Iosue princeps Maspha mensuram secundam contra ascensum firmissimi anguli</span></p>
