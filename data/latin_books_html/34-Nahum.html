<h1>Nahum</h1>
<p class="chapters"><a href="#nahum-ch-1">1</a> <a href="#nahum-ch-2">2</a> <a href="#nahum-ch-3">3</a></p>
<h2 id="nahum-ch-1">Chapter 1</h2>
<p class="verses"><a href="#nahum-1-1">1</a> <a href="#nahum-1-2">2</a> <a href="#nahum-1-3">3</a> <a href="#nahum-1-4">4</a> <a href="#nahum-1-5">5</a> <a href="#nahum-1-6">6</a> <a href="#nahum-1-7">7</a> <a href="#nahum-1-8">8</a> <a href="#nahum-1-9">9</a> <a href="#nahum-1-10">10</a> <a href="#nahum-1-11">11</a> <a href="#nahum-1-12">12</a> <a href="#nahum-1-13">13</a> <a href="#nahum-1-14">14</a> <a href="#nahum-1-15">15</a></p>
<p id="nahum-1-1"><span class="verse-num">1:1</span> <span class="verse-body">onus Nineve liber visionis Naum Helcesei</span></p>
<p id="nahum-1-2"><span class="verse-num">1:2</span> <span class="verse-body">Deus aemulator et ulciscens Dominus ulciscens Dominus et habens furorem ulciscens Dominus in hostes suos et irascens ipse inimicis suis</span></p>
<p id="nahum-1-3"><span class="verse-num">1:3</span> <span class="verse-body">Dominus patiens et magnus fortitudine et mundans non faciet innocentem Dominus in tempestate et turbine viae eius et nebulae pulvis pedum eius</span></p>
<p id="nahum-1-4"><span class="verse-num">1:4</span> <span class="verse-body">increpans mare et exsiccans illud et omnia flumina ad desertum deducens infirmatus est Basan et Carmelus et flos Libani elanguit</span></p>
<p id="nahum-1-5"><span class="verse-num">1:5</span> <span class="verse-body">montes commoti sunt ab eo et colles adsolati sunt et contremuit terra a facie eius et orbis et omnes habitantes in eo</span></p>
<p id="nahum-1-6"><span class="verse-num">1:6</span> <span class="verse-body">ante faciem indignationis eius quis stabit et quis resistet in ira furoris eius indignatio eius effusa est ut ignis et petrae dissolutae sunt ab eo</span></p>
<p id="nahum-1-7"><span class="verse-num">1:7</span> <span class="verse-body">bonus Dominus et confortans in die tribulationis et sciens sperantes in se</span></p>
<p id="nahum-1-8"><span class="verse-num">1:8</span> <span class="verse-body">et in diluvio praetereunte consummationem faciet loci eius et inimicos eius persequentur tenebrae</span></p>
<p id="nahum-1-9"><span class="verse-num">1:9</span> <span class="verse-body">quid cogitatis contra Dominum consummationem ipse faciet non consurget duplex tribulatio</span></p>
<p id="nahum-1-10"><span class="verse-num">1:10</span> <span class="verse-body">quia sicut spinae se invicem conplectuntur sic convivium eorum pariter potantium consumentur quasi stipula ariditate plena</span></p>
<p id="nahum-1-11"><span class="verse-num">1:11</span> <span class="verse-body">ex te exivit cogitans contra Dominum malitiam mente pertractans praevaricationem</span></p>
<p id="nahum-1-12"><span class="verse-num">1:12</span> <span class="verse-body">haec dicit Dominus si perfecti fuerint et ita plures sic quoque adtondentur et pertransibit adflixi te et non adfligam te ultra</span></p>
<p id="nahum-1-13"><span class="verse-num">1:13</span> <span class="verse-body">et nunc conteram virgam eius de dorso tuo et vincula tua disrumpam</span></p>
<p id="nahum-1-14"><span class="verse-num">1:14</span> <span class="verse-body">et praecipiet super te Dominus non seminabitur ex nomine tuo amplius de domo Dei tui interficiam sculptile et conflatile ponam sepulchrum tuum quia inhonoratus es</span></p>
<p id="nahum-1-15"><span class="verse-num">1:15</span> <span class="verse-body">ecce super montes pedes evangelizantis et adnuntiantis pacem celebra Iuda festivitates tuas et redde vota tua quia non adiciet ultra ut pertranseat in te Belial universus interiit __________________________________________________________________</span></p>
<h2 id="nahum-ch-2">Chapter 2</h2>
<p class="verses"><a href="#nahum-2-1">1</a> <a href="#nahum-2-2">2</a> <a href="#nahum-2-3">3</a> <a href="#nahum-2-4">4</a> <a href="#nahum-2-5">5</a> <a href="#nahum-2-6">6</a> <a href="#nahum-2-7">7</a> <a href="#nahum-2-8">8</a> <a href="#nahum-2-9">9</a> <a href="#nahum-2-10">10</a> <a href="#nahum-2-11">11</a> <a href="#nahum-2-12">12</a> <a href="#nahum-2-13">13</a></p>
<p id="nahum-2-1"><span class="verse-num">2:1</span> <span class="verse-body">ascendit qui dispergat coram te qui custodit obsidionem contemplare viam conforta lumbos robora virtutem valde</span></p>
<p id="nahum-2-2"><span class="verse-num">2:2</span> <span class="verse-body">quia reddidit Dominus superbiam Iacob sicut superbiam Israhel quia vastatores dissipaverunt eos et propagines eorum corruperunt</span></p>
<p id="nahum-2-3"><span class="verse-num">2:3</span> <span class="verse-body">clypeus fortium eius ignitus viri exercitus in coccineis igneae habenae currus in die praeparationis eius et agitatores consopiti sunt</span></p>
<p id="nahum-2-4"><span class="verse-num">2:4</span> <span class="verse-body">in itineribus conturbati sunt quadrigae conlisae sunt in plateis aspectus eorum quasi lampades quasi fulgura discurrentia</span></p>
<p id="nahum-2-5"><span class="verse-num">2:5</span> <span class="verse-body">recordabitur fortium suorum ruent in itineribus suis velociter ascendent muros eius et praeparabitur umbraculum</span></p>
<p id="nahum-2-6"><span class="verse-num">2:6</span> <span class="verse-body">portae fluviorum apertae sunt et templum ad solum dirutum</span></p>
<p id="nahum-2-7"><span class="verse-num">2:7</span> <span class="verse-body">et miles captivus abductus est et ancillae eius minabantur gementes ut columbae murmurantes in cordibus suis</span></p>
<p id="nahum-2-8"><span class="verse-num">2:8</span> <span class="verse-body">et Nineve quasi piscina aquarum aquae eius ipsi vero fugerunt state state et non est qui revertatur</span></p>
<p id="nahum-2-9"><span class="verse-num">2:9</span> <span class="verse-body">diripite argentum diripite aurum et non est finis divitiarum ex omnibus vasis desiderabilibus</span></p>
<p id="nahum-2-10"><span class="verse-num">2:10</span> <span class="verse-body">dissipata et scissa et dilacerata et cor tabescens et dissolutio geniculorum et defectio in cunctis renibus et facies omnium sicut nigredo ollae</span></p>
<p id="nahum-2-11"><span class="verse-num">2:11</span> <span class="verse-body">ubi est habitaculum leonum et pascua catulorum leonum ad quam ivit leo ut ingrederetur illuc catulus leonis et non est qui exterreat</span></p>
<p id="nahum-2-12"><span class="verse-num">2:12</span> <span class="verse-body">leo cepit sufficienter catulis suis et necavit leaenis suis et implevit praeda speluncas suas et cubile suum rapina</span></p>
<p id="nahum-2-13"><span class="verse-num">2:13</span> <span class="verse-body">ecce ego ad te dicit Dominus exercituum et succendam usque ad fumum quadrigas eius et leunculos tuos comedet gladius et exterminabo de terra praedam tuam et non audietur ultra vox nuntiorum tuorum __________________________________________________________________</span></p>
<h2 id="nahum-ch-3">Chapter 3</h2>
<p class="verses"><a href="#nahum-3-1">1</a> <a href="#nahum-3-2">2</a> <a href="#nahum-3-3">3</a> <a href="#nahum-3-4">4</a> <a href="#nahum-3-5">5</a> <a href="#nahum-3-6">6</a> <a href="#nahum-3-7">7</a> <a href="#nahum-3-8">8</a> <a href="#nahum-3-9">9</a> <a href="#nahum-3-10">10</a> <a href="#nahum-3-11">11</a> <a href="#nahum-3-12">12</a> <a href="#nahum-3-13">13</a> <a href="#nahum-3-14">14</a> <a href="#nahum-3-15">15</a> <a href="#nahum-3-16">16</a> <a href="#nahum-3-17">17</a> <a href="#nahum-3-18">18</a></p>
<p id="nahum-3-1"><span class="verse-num">3:1</span> <span class="verse-body">vae civitas sanguinum universa mendacii dilaceratione plena non recedet a te rapina</span></p>
<p id="nahum-3-2"><span class="verse-num">3:2</span> <span class="verse-body">vox flagelli et vox impetus rotae et equi frementis et quadrigae ferventis equitis ascendentis</span></p>
<p id="nahum-3-3"><span class="verse-num">3:3</span> <span class="verse-body">et micantis gladii et fulgurantis hastae et multitudinis interfectae et gravis ruinae nec est finis cadaverum et corruent in corporibus suis</span></p>
<p id="nahum-3-4"><span class="verse-num">3:4</span> <span class="verse-body">propter multitudinem fornicationum meretricis speciosae et gratae et habentis maleficia quae vendidit gentes in fornicationibus suis et familias in maleficiis suis</span></p>
<p id="nahum-3-5"><span class="verse-num">3:5</span> <span class="verse-body">ecce ego ad te dicit Dominus exercituum et revelabo pudenda tua in facie tua et ostendam gentibus nuditatem tuam et regnis ignominiam tuam</span></p>
<p id="nahum-3-6"><span class="verse-num">3:6</span> <span class="verse-body">et proiciam super te abominationes et contumeliis te adficiam et ponam te in exemplum</span></p>
<p id="nahum-3-7"><span class="verse-num">3:7</span> <span class="verse-body">et erit omnis qui viderit te resiliet a te et dicet vastata est Nineve quis commovebit super te caput unde quaeram consolatorem tibi</span></p>
<p id="nahum-3-8"><span class="verse-num">3:8</span> <span class="verse-body">numquid melior es ab Alexandria populorum quae habitat in fluminibus aqua in circuitu eius cuius divitiae mare aquae muri eius</span></p>
<p id="nahum-3-9"><span class="verse-num">3:9</span> <span class="verse-body">Aethiopia fortitudo et Aegyptus et non est finis Africa et Lybies fuerunt in auxilio tuo</span></p>
<p id="nahum-3-10"><span class="verse-num">3:10</span> <span class="verse-body">sed et ipsa in transmigrationem ducta est in captivitatem parvuli eius elisi sunt in capite omnium viarum et super inclitos eius miserunt sortem et omnes optimates eius confixi sunt in conpedibus</span></p>
<p id="nahum-3-11"><span class="verse-num">3:11</span> <span class="verse-body">et tu ergo inebriaberis eris despecta et tu quaeres auxilium ab inimico</span></p>
<p id="nahum-3-12"><span class="verse-num">3:12</span> <span class="verse-body">omnes munitiones tuae sicuti ficus cum grossis suis si concussae fuerint cadent in os comedentis</span></p>
<p id="nahum-3-13"><span class="verse-num">3:13</span> <span class="verse-body">ecce populus tuus mulieres in medio tui inimicis tuis adapertione pandentur portae terrae tuae devorabit ignis vectes tuos</span></p>
<p id="nahum-3-14"><span class="verse-num">3:14</span> <span class="verse-body">aquam propter obsidionem hauri tibi extrue munitiones tuas intra in lutum et calca subigens tene laterem</span></p>
<p id="nahum-3-15"><span class="verse-num">3:15</span> <span class="verse-body">ibi comedet te ignis peribis gladio devorabit te ut bruchus congregare ut bruchus multiplicare ut lucusta</span></p>
<p id="nahum-3-16"><span class="verse-num">3:16</span> <span class="verse-body">plures fecisti negotiationes tuas quam stellae sunt caeli bruchus expansus est et avolavit</span></p>
<p id="nahum-3-17"><span class="verse-num">3:17</span> <span class="verse-body">custodes tui quasi lucustae et parvuli tui quasi lucustae lucustarum quae considunt in sepibus in die frigoris sol ortus est et avolaverunt et non est cognitus locus earum ubi fuerint</span></p>
<p id="nahum-3-18"><span class="verse-num">3:18</span> <span class="verse-body">dormitaverunt pastores tui rex Assur sepelientur principes tui latitavit populus tuus in montibus et non est qui congreget __________________________________________________________________</span></p>
