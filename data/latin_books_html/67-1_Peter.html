<h1>1 Peter</h1>
<p class="chapters"><a href="#1-peter-ch-1">1</a> <a href="#1-peter-ch-2">2</a> <a href="#1-peter-ch-3">3</a> <a href="#1-peter-ch-4">4</a> <a href="#1-peter-ch-5">5</a></p>
<h2 id="1-peter-ch-1">Chapter 1</h2>
<p class="verses"><a href="#1-peter-1-1">1</a> <a href="#1-peter-1-2">2</a> <a href="#1-peter-1-3">3</a> <a href="#1-peter-1-4">4</a> <a href="#1-peter-1-5">5</a> <a href="#1-peter-1-6">6</a> <a href="#1-peter-1-7">7</a> <a href="#1-peter-1-8">8</a> <a href="#1-peter-1-9">9</a> <a href="#1-peter-1-10">10</a> <a href="#1-peter-1-11">11</a> <a href="#1-peter-1-12">12</a> <a href="#1-peter-1-13">13</a> <a href="#1-peter-1-14">14</a> <a href="#1-peter-1-15">15</a> <a href="#1-peter-1-16">16</a> <a href="#1-peter-1-17">17</a> <a href="#1-peter-1-18">18</a> <a href="#1-peter-1-19">19</a> <a href="#1-peter-1-20">20</a> <a href="#1-peter-1-21">21</a> <a href="#1-peter-1-22">22</a> <a href="#1-peter-1-23">23</a> <a href="#1-peter-1-24">24</a> <a href="#1-peter-1-25">25</a></p>
<p id="1-peter-1-1"><span class="verse-num">1:1</span> <span class="verse-body">Petrus apostolus Iesu Christi electis advenis dispersionis Ponti Galatiae Cappadociae Asiae et Bithyniae</span></p>
<p id="1-peter-1-2"><span class="verse-num">1:2</span> <span class="verse-body">secundum praescientiam Dei Patris in sanctificatione Spiritus in oboedientiam et aspersionem sanguinis Iesu Christi gratia vobis et pax multiplicetur</span></p>
<p id="1-peter-1-3"><span class="verse-num">1:3</span> <span class="verse-body">benedictus Deus et Pater Domini nostri Iesu Christi qui secundum magnam misericordiam suam regeneravit nos in spem vivam per resurrectionem Iesu Christi ex mortuis</span></p>
<p id="1-peter-1-4"><span class="verse-num">1:4</span> <span class="verse-body">in hereditatem incorruptibilem et incontaminatam et inmarcescibilem conservatam in caelis in vobis</span></p>
<p id="1-peter-1-5"><span class="verse-num">1:5</span> <span class="verse-body">qui in virtute Dei custodimini per fidem in salutem paratam revelari in tempore novissimo</span></p>
<p id="1-peter-1-6"><span class="verse-num">1:6</span> <span class="verse-body">in quo exultatis modicum nunc si oportet contristati in variis temptationibus</span></p>
<p id="1-peter-1-7"><span class="verse-num">1:7</span> <span class="verse-body">ut probatum vestrae fidei multo pretiosius sit auro quod perit per ignem probato inveniatur in laudem et gloriam et honorem in revelatione Iesu Christi</span></p>
<p id="1-peter-1-8"><span class="verse-num">1:8</span> <span class="verse-body">quem cum non videritis diligitis in quem nunc quoque non videntes credentes autem exultatis laetitia inenarrabili et glorificata</span></p>
<p id="1-peter-1-9"><span class="verse-num">1:9</span> <span class="verse-body">reportantes finem fidei vestrae salutem animarum</span></p>
<p id="1-peter-1-10"><span class="verse-num">1:10</span> <span class="verse-body">de qua salute exquisierunt atque scrutati sunt prophetae qui de futura in vobis gratia prophetaverunt</span></p>
<p id="1-peter-1-11"><span class="verse-num">1:11</span> <span class="verse-body">scrutantes in quod vel quale tempus significaret in eis Spiritus Christi praenuntians eas quae in Christo sunt passiones et posteriores glorias</span></p>
<p id="1-peter-1-12"><span class="verse-num">1:12</span> <span class="verse-body">quibus revelatum est quia non sibi ipsis vobis autem ministrabant ea quae nunc nuntiata sunt vobis per eos qui evangelizaverunt vos Spiritu Sancto misso de caelo in quae desiderant angeli prospicere</span></p>
<p id="1-peter-1-13"><span class="verse-num">1:13</span> <span class="verse-body">propter quod succincti lumbos mentis vestrae sobrii perfecte sperate in eam quae offertur vobis gratiam in revelatione Iesu Christi</span></p>
<p id="1-peter-1-14"><span class="verse-num">1:14</span> <span class="verse-body">quasi filii oboedientiae non configurati prioribus ignorantiae vestrae desideriis</span></p>
<p id="1-peter-1-15"><span class="verse-num">1:15</span> <span class="verse-body">sed secundum eum qui vocavit vos sanctum et ipsi sancti in omni conversatione sitis</span></p>
<p id="1-peter-1-16"><span class="verse-num">1:16</span> <span class="verse-body">quoniam scriptum est sancti eritis quia ego sanctus sum</span></p>
<p id="1-peter-1-17"><span class="verse-num">1:17</span> <span class="verse-body">et si Patrem invocatis eum qui sine acceptione personarum iudicat secundum uniuscuiusque opus in timore incolatus vestri tempore conversamini</span></p>
<p id="1-peter-1-18"><span class="verse-num">1:18</span> <span class="verse-body">scientes quod non corruptibilibus argento vel auro redempti estis de vana vestra conversatione paternae traditionis</span></p>
<p id="1-peter-1-19"><span class="verse-num">1:19</span> <span class="verse-body">sed pretioso sanguine quasi agni incontaminati et inmaculati Christi</span></p>
<p id="1-peter-1-20"><span class="verse-num">1:20</span> <span class="verse-body">praecogniti quidem ante constitutionem mundi manifestati autem novissimis temporibus propter vos</span></p>
<p id="1-peter-1-21"><span class="verse-num">1:21</span> <span class="verse-body">qui per ipsum fideles estis in Deo qui suscitavit eum a mortuis et dedit ei gloriam ut fides vestra et spes esset in Deo</span></p>
<p id="1-peter-1-22"><span class="verse-num">1:22</span> <span class="verse-body">animas vestras castificantes in oboedientia caritatis in fraternitatis amore simplici ex corde invicem diligite adtentius</span></p>
<p id="1-peter-1-23"><span class="verse-num">1:23</span> <span class="verse-body">renati non ex semine corruptibili sed incorruptibili per verbum Dei vivi et permanentis</span></p>
<p id="1-peter-1-24"><span class="verse-num">1:24</span> <span class="verse-body">quia omnis caro ut faenum et omnis gloria eius tamquam flos faeni exaruit faenum et flos decidit</span></p>
<p id="1-peter-1-25"><span class="verse-num">1:25</span> <span class="verse-body">verbum autem Domini manet in aeternum hoc est autem verbum quod evangelizatum est in vos</span></p>
<h2 id="1-peter-ch-2">Chapter 2</h2>
<p class="verses"><a href="#1-peter-2-1">1</a> <a href="#1-peter-2-2">2</a> <a href="#1-peter-2-3">3</a> <a href="#1-peter-2-4">4</a> <a href="#1-peter-2-5">5</a> <a href="#1-peter-2-6">6</a> <a href="#1-peter-2-7">7</a> <a href="#1-peter-2-8">8</a> <a href="#1-peter-2-9">9</a> <a href="#1-peter-2-10">10</a> <a href="#1-peter-2-11">11</a> <a href="#1-peter-2-12">12</a> <a href="#1-peter-2-13">13</a> <a href="#1-peter-2-14">14</a> <a href="#1-peter-2-15">15</a> <a href="#1-peter-2-16">16</a> <a href="#1-peter-2-17">17</a> <a href="#1-peter-2-18">18</a> <a href="#1-peter-2-19">19</a> <a href="#1-peter-2-20">20</a> <a href="#1-peter-2-21">21</a> <a href="#1-peter-2-22">22</a> <a href="#1-peter-2-23">23</a> <a href="#1-peter-2-24">24</a> <a href="#1-peter-2-25">25</a></p>
<p id="1-peter-2-1"><span class="verse-num">2:1</span> <span class="verse-body">deponentes igitur omnem malitiam et omnem dolum et simulationes et invidias et omnes detractiones</span></p>
<p id="1-peter-2-2"><span class="verse-num">2:2</span> <span class="verse-body">sicut modo geniti infantes rationale sine dolo lac concupiscite ut in eo crescatis in salutem</span></p>
<p id="1-peter-2-3"><span class="verse-num">2:3</span> <span class="verse-body">si gustastis quoniam dulcis Dominus</span></p>
<p id="1-peter-2-4"><span class="verse-num">2:4</span> <span class="verse-body">ad quem accedentes lapidem vivum ab hominibus quidem reprobatum a Deo autem electum honorificatum</span></p>
<p id="1-peter-2-5"><span class="verse-num">2:5</span> <span class="verse-body">et ipsi tamquam lapides vivi superaedificamini domus spiritalis sacerdotium sanctum offerre spiritales hostias acceptabiles Deo per Iesum Christum</span></p>
<p id="1-peter-2-6"><span class="verse-num">2:6</span> <span class="verse-body">propter quod continet in scriptura ecce pono in Sion lapidem summum angularem electum pretiosum et qui crediderit in eo non confundetur</span></p>
<p id="1-peter-2-7"><span class="verse-num">2:7</span> <span class="verse-body">vobis igitur honor credentibus non credentibus autem lapis quem reprobaverunt aedificantes hic factus est in caput anguli</span></p>
<p id="1-peter-2-8"><span class="verse-num">2:8</span> <span class="verse-body">et lapis offensionis et petra scandali qui offendunt verbo nec credunt in quod et positi sunt</span></p>
<p id="1-peter-2-9"><span class="verse-num">2:9</span> <span class="verse-body">vos autem genus electum regale sacerdotium gens sancta populus adquisitionis ut virtutes adnuntietis eius qui de tenebris vos vocavit in admirabile lumen suum</span></p>
<p id="1-peter-2-10"><span class="verse-num">2:10</span> <span class="verse-body">qui aliquando non populus nunc autem populus Dei qui non consecuti misericordiam nunc autem misericordiam consecuti</span></p>
<p id="1-peter-2-11"><span class="verse-num">2:11</span> <span class="verse-body">carissimi obsecro tamquam advenas et peregrinos abstinere vos a carnalibus desideriis quae militant adversus animam</span></p>
<p id="1-peter-2-12"><span class="verse-num">2:12</span> <span class="verse-body">conversationem vestram inter gentes habentes bonam ut in eo quod detractant de vobis tamquam de malefactoribus ex bonis operibus considerantes glorificent Deum in die visitationis</span></p>
<p id="1-peter-2-13"><span class="verse-num">2:13</span> <span class="verse-body">subiecti estote omni humanae creaturae propter Dominum sive regi quasi praecellenti</span></p>
<p id="1-peter-2-14"><span class="verse-num">2:14</span> <span class="verse-body">sive ducibus tamquam ab eo missis ad vindictam malefactorum laudem vero bonorum</span></p>
<p id="1-peter-2-15"><span class="verse-num">2:15</span> <span class="verse-body">quia sic est voluntas Dei ut benefacientes obmutescere faciatis inprudentium hominum ignorantiam</span></p>
<p id="1-peter-2-16"><span class="verse-num">2:16</span> <span class="verse-body">quasi liberi et non quasi velamen habentes malitiae libertatem sed sicut servi Dei</span></p>
<p id="1-peter-2-17"><span class="verse-num">2:17</span> <span class="verse-body">omnes honorate fraternitatem diligite Deum timete regem honorificate</span></p>
<p id="1-peter-2-18"><span class="verse-num">2:18</span> <span class="verse-body">servi subditi in omni timore dominis non tantum bonis et modestis sed etiam discolis</span></p>
<p id="1-peter-2-19"><span class="verse-num">2:19</span> <span class="verse-body">haec est enim gratia si propter conscientiam Dei sustinet quis tristitias patiens iniuste</span></p>
<p id="1-peter-2-20"><span class="verse-num">2:20</span> <span class="verse-body">quae enim gloria est si peccantes et colaphizati suffertis sed si benefacientes et patientes sustinetis haec est gratia apud Deum</span></p>
<p id="1-peter-2-21"><span class="verse-num">2:21</span> <span class="verse-body">in hoc enim vocati estis quia et Christus passus est pro vobis vobis relinquens exemplum ut sequamini vestigia eius</span></p>
<p id="1-peter-2-22"><span class="verse-num">2:22</span> <span class="verse-body">qui peccatum non fecit nec inventus est dolus in ore ipsius</span></p>
<p id="1-peter-2-23"><span class="verse-num">2:23</span> <span class="verse-body">qui cum malediceretur non maledicebat cum pateretur non comminabatur tradebat autem iudicanti se iniuste</span></p>
<p id="1-peter-2-24"><span class="verse-num">2:24</span> <span class="verse-body">qui peccata nostra ipse pertulit in corpore suo super lignum ut peccatis mortui iustitiae viveremus cuius livore sanati estis</span></p>
<p id="1-peter-2-25"><span class="verse-num">2:25</span> <span class="verse-body">eratis enim sicut oves errantes sed conversi estis nunc ad pastorem et episcopum animarum vestrarum</span></p>
<h2 id="1-peter-ch-3">Chapter 3</h2>
<p class="verses"><a href="#1-peter-3-1">1</a> <a href="#1-peter-3-2">2</a> <a href="#1-peter-3-3">3</a> <a href="#1-peter-3-4">4</a> <a href="#1-peter-3-5">5</a> <a href="#1-peter-3-6">6</a> <a href="#1-peter-3-7">7</a> <a href="#1-peter-3-8">8</a> <a href="#1-peter-3-9">9</a> <a href="#1-peter-3-10">10</a> <a href="#1-peter-3-11">11</a> <a href="#1-peter-3-12">12</a> <a href="#1-peter-3-13">13</a> <a href="#1-peter-3-14">14</a> <a href="#1-peter-3-15">15</a> <a href="#1-peter-3-16">16</a> <a href="#1-peter-3-17">17</a> <a href="#1-peter-3-18">18</a> <a href="#1-peter-3-19">19</a> <a href="#1-peter-3-20">20</a> <a href="#1-peter-3-21">21</a> <a href="#1-peter-3-22">22</a></p>
<p id="1-peter-3-1"><span class="verse-num">3:1</span> <span class="verse-body">similiter mulieres subditae suis viris ut et si qui non credunt verbo per mulierum conversationem sine verbo lucri fiant</span></p>
<p id="1-peter-3-2"><span class="verse-num">3:2</span> <span class="verse-body">considerantes in timore castam conversationem vestram</span></p>
<p id="1-peter-3-3"><span class="verse-num">3:3</span> <span class="verse-body">quarum sit non extrinsecus capillaturae aut circumdatio auri aut indumenti vestimentorum cultus</span></p>
<p id="1-peter-3-4"><span class="verse-num">3:4</span> <span class="verse-body">sed qui absconditus cordis est homo in incorruptibilitate quieti et modesti spiritus quod est in conspectu Dei locuples</span></p>
<p id="1-peter-3-5"><span class="verse-num">3:5</span> <span class="verse-body">sic enim aliquando et sanctae mulieres sperantes in Deo ornabant se subiectae propriis viris</span></p>
<p id="1-peter-3-6"><span class="verse-num">3:6</span> <span class="verse-body">sicut Sarra oboediebat Abrahae dominum eum vocans cuius estis filiae benefacientes et non timentes ullam perturbationem</span></p>
<p id="1-peter-3-7"><span class="verse-num">3:7</span> <span class="verse-body">viri similiter cohabitantes secundum scientiam quasi infirmiori vaso muliebri inpertientes honorem tamquam et coheredibus gratiae vitae uti ne inpediantur orationes vestrae</span></p>
<p id="1-peter-3-8"><span class="verse-num">3:8</span> <span class="verse-body">in fine autem omnes unianimes conpatientes fraternitatis amatores misericordes humiles</span></p>
<p id="1-peter-3-9"><span class="verse-num">3:9</span> <span class="verse-body">non reddentes malum pro malo vel maledictum pro maledicto sed e contrario benedicentes quia in hoc vocati estis ut benedictionem hereditate possideatis</span></p>
<p id="1-peter-3-10"><span class="verse-num">3:10</span> <span class="verse-body">qui enim vult vitam diligere et videre dies bonos coerceat linguam suam a malo et labia eius ne loquantur dolum</span></p>
<p id="1-peter-3-11"><span class="verse-num">3:11</span> <span class="verse-body">declinet autem a malo et faciat bonum inquirat pacem et persequatur eam</span></p>
<p id="1-peter-3-12"><span class="verse-num">3:12</span> <span class="verse-body">quia oculi Domini super iustos et aures eius in preces eorum vultus autem Domini super facientes mala</span></p>
<p id="1-peter-3-13"><span class="verse-num">3:13</span> <span class="verse-body">et quis est qui vobis noceat si boni aemulatores fueritis</span></p>
<p id="1-peter-3-14"><span class="verse-num">3:14</span> <span class="verse-body">sed et si quid patimini propter iustitiam beati timorem autem eorum ne timueritis et non conturbemini</span></p>
<p id="1-peter-3-15"><span class="verse-num">3:15</span> <span class="verse-body">Dominum autem Christum sanctificate in cordibus vestris parati semper ad satisfactionem omni poscenti vos rationem de ea quae in vobis est spe</span></p>
<p id="1-peter-3-16"><span class="verse-num">3:16</span> <span class="verse-body">sed cum modestia et timore conscientiam habentes bonam ut in eo quod detrahunt vobis confundantur qui calumniantur vestram bonam in Christo conversationem</span></p>
<p id="1-peter-3-17"><span class="verse-num">3:17</span> <span class="verse-body">melius est enim benefacientes si velit voluntas Dei pati quam malefacientes</span></p>
<p id="1-peter-3-18"><span class="verse-num">3:18</span> <span class="verse-body">quia et Christus semel pro peccatis mortuus est iustus pro iniustis ut nos offerret Deo mortificatus carne vivificatus autem spiritu</span></p>
<p id="1-peter-3-19"><span class="verse-num">3:19</span> <span class="verse-body">in quo et his qui in carcere erant spiritibus veniens praedicavit</span></p>
<p id="1-peter-3-20"><span class="verse-num">3:20</span> <span class="verse-body">qui increduli fuerant aliquando quando expectabat Dei patientia in diebus Noe cum fabricaretur arca in qua pauci id est octo animae salvae factae sunt per aquam</span></p>
<p id="1-peter-3-21"><span class="verse-num">3:21</span> <span class="verse-body">quod et vos nunc similis formae salvos facit baptisma non carnis depositio sordium sed conscientiae bonae interrogatio in Deum per resurrectionem Iesu Christi</span></p>
<p id="1-peter-3-22"><span class="verse-num">3:22</span> <span class="verse-body">qui est in dextera Dei profectus in caelum subiectis sibi angelis et potestatibus et virtutibus</span></p>
<h2 id="1-peter-ch-4">Chapter 4</h2>
<p class="verses"><a href="#1-peter-4-1">1</a> <a href="#1-peter-4-2">2</a> <a href="#1-peter-4-3">3</a> <a href="#1-peter-4-4">4</a> <a href="#1-peter-4-5">5</a> <a href="#1-peter-4-6">6</a> <a href="#1-peter-4-7">7</a> <a href="#1-peter-4-8">8</a> <a href="#1-peter-4-9">9</a> <a href="#1-peter-4-10">10</a> <a href="#1-peter-4-11">11</a> <a href="#1-peter-4-12">12</a> <a href="#1-peter-4-13">13</a> <a href="#1-peter-4-14">14</a> <a href="#1-peter-4-15">15</a> <a href="#1-peter-4-16">16</a> <a href="#1-peter-4-17">17</a> <a href="#1-peter-4-18">18</a> <a href="#1-peter-4-19">19</a></p>
<p id="1-peter-4-1"><span class="verse-num">4:1</span> <span class="verse-body">Christo igitur passo in carne et vos eadem cogitatione armamini quia qui passus est carne desiit a peccatis</span></p>
<p id="1-peter-4-2"><span class="verse-num">4:2</span> <span class="verse-body">ut iam non hominum desideriis sed voluntate Dei quod reliquum est in carne vivat temporis</span></p>
<p id="1-peter-4-3"><span class="verse-num">4:3</span> <span class="verse-body">sufficit enim praeteritum tempus ad voluntatem gentium consummandam qui ambulaverunt in luxuriis desideriis vinolentiis comesationibus potationibus et inlicitis idolorum cultibus</span></p>
<p id="1-peter-4-4"><span class="verse-num">4:4</span> <span class="verse-body">in quo peregrinantur non concurrentibus vobis in eandem luxuriae confusionem blasphemantes</span></p>
<p id="1-peter-4-5"><span class="verse-num">4:5</span> <span class="verse-body">qui reddent rationem ei qui paratus est iudicare vivos et mortuos</span></p>
<p id="1-peter-4-6"><span class="verse-num">4:6</span> <span class="verse-body">propter hoc enim et mortuis evangelizatum est ut iudicentur quidem secundum homines in carne vivant autem secundum Deum spiritu</span></p>
<p id="1-peter-4-7"><span class="verse-num">4:7</span> <span class="verse-body">omnium autem finis adpropinquavit estote itaque prudentes et vigilate in orationibus</span></p>
<p id="1-peter-4-8"><span class="verse-num">4:8</span> <span class="verse-body">ante omnia mutuam in vosmet ipsos caritatem continuam habentes quia caritas operit multitudinem peccatorum</span></p>
<p id="1-peter-4-9"><span class="verse-num">4:9</span> <span class="verse-body">hospitales invicem sine murmuratione</span></p>
<p id="1-peter-4-10"><span class="verse-num">4:10</span> <span class="verse-body">unusquisque sicut accepit gratiam in alterutrum illam administrantes sicut boni dispensatores multiformis gratiae Dei</span></p>
<p id="1-peter-4-11"><span class="verse-num">4:11</span> <span class="verse-body">si quis loquitur quasi sermones Dei si quis ministrat tamquam ex virtute quam administrat Deus ut in omnibus honorificetur Deus per Iesum Christum cui est gloria et imperium in saecula saeculorum amen</span></p>
<p id="1-peter-4-12"><span class="verse-num">4:12</span> <span class="verse-body">carissimi nolite peregrinari in fervore qui ad temptationem vobis fit quasi novi aliquid vobis contingat</span></p>
<p id="1-peter-4-13"><span class="verse-num">4:13</span> <span class="verse-body">sed communicantes Christi passionibus gaudete ut et in revelatione gloriae eius gaudeatis exultantes</span></p>
<p id="1-peter-4-14"><span class="verse-num">4:14</span> <span class="verse-body">si exprobramini in nomine Christi beati quoniam gloriae Dei Spiritus in vobis requiescit</span></p>
<p id="1-peter-4-15"><span class="verse-num">4:15</span> <span class="verse-body">nemo enim vestrum patiatur quasi homicida aut fur aut maledicus aut alienorum appetitor</span></p>
<p id="1-peter-4-16"><span class="verse-num">4:16</span> <span class="verse-body">si autem ut Christianus non erubescat glorificet autem Deum in isto nomine</span></p>
<p id="1-peter-4-17"><span class="verse-num">4:17</span> <span class="verse-body">quoniam tempus ut incipiat iudicium de domo Dei si autem primum a nobis qui finis eorum qui non credunt Dei evangelio</span></p>
<p id="1-peter-4-18"><span class="verse-num">4:18</span> <span class="verse-body">et si iustus vix salvatur impius et peccator ubi parebit</span></p>
<p id="1-peter-4-19"><span class="verse-num">4:19</span> <span class="verse-body">itaque et hii qui patiuntur secundum voluntatem Dei fideli creatori commendant animas suas in benefactis</span></p>
<h2 id="1-peter-ch-5">Chapter 5</h2>
<p class="verses"><a href="#1-peter-5-1">1</a> <a href="#1-peter-5-2">2</a> <a href="#1-peter-5-3">3</a> <a href="#1-peter-5-4">4</a> <a href="#1-peter-5-5">5</a> <a href="#1-peter-5-6">6</a> <a href="#1-peter-5-7">7</a> <a href="#1-peter-5-8">8</a> <a href="#1-peter-5-9">9</a> <a href="#1-peter-5-10">10</a> <a href="#1-peter-5-11">11</a> <a href="#1-peter-5-12">12</a> <a href="#1-peter-5-13">13</a></p>
<p id="1-peter-5-1"><span class="verse-num">5:1</span> <span class="verse-body">seniores ergo qui in vobis sunt obsecro consenior et testis Christi passionum qui et eius quae in futuro revelanda est gloriae communicator</span></p>
<p id="1-peter-5-2"><span class="verse-num">5:2</span> <span class="verse-body">pascite qui est in vobis gregem Dei providentes non coacto sed spontanee secundum Deum neque turpis lucri gratia sed voluntarie</span></p>
<p id="1-peter-5-3"><span class="verse-num">5:3</span> <span class="verse-body">neque ut dominantes in cleris sed formae facti gregi et ex animo</span></p>
<p id="1-peter-5-4"><span class="verse-num">5:4</span> <span class="verse-body">et cum apparuerit princeps pastorum percipietis inmarcescibilem gloriae coronam</span></p>
<p id="1-peter-5-5"><span class="verse-num">5:5</span> <span class="verse-body">similiter adulescentes subditi estote senioribus omnes autem invicem humilitatem insinuate quia Deus superbis resistit humilibus autem dat gratiam</span></p>
<p id="1-peter-5-6"><span class="verse-num">5:6</span> <span class="verse-body">humiliamini igitur sub potenti manu Dei ut vos exaltet in tempore visitationis</span></p>
<p id="1-peter-5-7"><span class="verse-num">5:7</span> <span class="verse-body">omnem sollicitudinem vestram proicientes in eum quoniam ipsi cura est de vobis</span></p>
<p id="1-peter-5-8"><span class="verse-num">5:8</span> <span class="verse-body">sobrii estote vigilate quia adversarius vester diabolus tamquam leo rugiens circuit quaerens quem devoret</span></p>
<p id="1-peter-5-9"><span class="verse-num">5:9</span> <span class="verse-body">cui resistite fortes fide scientes eadem passionum ei quae in mundo est vestrae fraternitati fieri</span></p>
<p id="1-peter-5-10"><span class="verse-num">5:10</span> <span class="verse-body">Deus autem omnis gratiae qui vocavit nos in aeternam suam gloriam in Christo Iesu modicum passos ipse perficiet confirmabit solidabit</span></p>
<p id="1-peter-5-11"><span class="verse-num">5:11</span> <span class="verse-body">ipsi imperium in saecula saeculorum amen</span></p>
<p id="1-peter-5-12"><span class="verse-num">5:12</span> <span class="verse-body">per Silvanum vobis fidelem fratrem ut arbitror breviter scripsi obsecrans et contestans hanc esse veram gratiam Dei in qua state</span></p>
<p id="1-peter-5-13"><span class="verse-num">5:13</span> <span class="verse-body">salutat vos quae est in Babylone cumelecta et Marcus filius meus</span></p>
